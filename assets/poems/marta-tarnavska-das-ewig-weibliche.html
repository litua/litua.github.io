<strong>Марта Тарнавська – Das ewig Weibliche </strong>
<p>Я — земля,<br />
сповнена ласк,<br />
щедра своїм багатством.<br />
Тепло моє — життєдайне.<br />
Черпай із нього,<br />
мов воду цілющу,<br />
мужність, силу, радість життя.</p>
<p>Я — земля.<br />
Ти спраглий — я можу тебе напоїти.<br />
Ти голодний — я нагодую.<br />
Ти самотній — я зігрію теплом свого тіла.</p>

<div>




</div>

<p>Я — земля.<br />
Тепло моє життєдайне —<br />
не власне —<br />
позичене:<br />
я вся — у полоні сонця:<br />
я — насичена сонцем,<br />
я — ним щедра.</p>
<p>Я — земля.<br />
Та без сонця я — мертвий камінь,<br />
вигаслий місяць,<br />
попіл прагнень,<br />
що його не заплідниш більше<br />
новим життям.</p>
<p>Я — земля.<br />
Тепло моє — життєдайне.<br />
Я — щедра.</p>
<p>Не забирайте тільки в мене сонця.</p>
<p>1970</p>

<div></div>