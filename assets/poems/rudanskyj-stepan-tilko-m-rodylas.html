<strong>Руданський Степан – Тілько-м родилась</strong>
<p>Тілько-м родилась, злая недоля<br />
Стала, сказала без жалю:<br />
“Будеш тужити, серце в’ялити,<br />
тебе я тим благословлю!”</p>
<p>З тої години щастя уплило,<br />
І слід недоля замела,<br />
Звалився камінь тяжкий на груди,<br />
На серце туге залягла.</p>

<div>




</div>

<p>Де ступнем ступлю, тернина коле,<br />
Кров обкипає на ногах;<br />
Де оком гляну, сумно та темно,<br />
Ніби намітка на очах.</p>
<p>Не світить місяць, не гріє сонце,<br />
Чорніє небо, як земля;<br />
І, як в склепінні межи вмерлити,<br />
Межи живими ходжу я.</p>
<p>Знущайся, доле, не жалуй сили!..<br />
До каплі кров мою іспий!<br />
І від людей забите тіло<br />
Землею темною накрий!</p>

<div></div>