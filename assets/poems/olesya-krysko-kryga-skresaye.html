Олеся Крисько – Крига скресає…<p>Крига скресає… Ти чуєш, допоки не пізно,<br />
Любий, тримай мене міцно, тримай, не впусти!<br />
Я точно знаю – любити не можна на різно,<br />
Разом ми зможемо ніжність крізь біль пронести.</p>
<p>Любий, тримай мене! Води холодні хлюпочуть…<br />
Вір мені, милий, так само, як вірю тобі!<br />
Трави шумлять… І не марно ж нам зорі пророчать<br />
Спільну дорогу. Лиш не зупиняйся, іди!</p>
<p>Ти ж мені вписаний долею навіть в долоні!<br />
Родимок мапа на тілі – єдина на двох!<br />
Тільки страхів моїх вирій і очі солоні<br />
Не розтривож, милий мій, я прошу, не стривож!</p>

<div>




</div>

<p>Крига скресає… І я зависаю над краєм –<br />
Манить незвіданий вихор талóї води.<br />
Я ще не знаю як буде, але точно буде, я знаю!<br />
Тільки тримай мене, любий, тримай, не впусти!</p>
<p>24.08.15<br />
автор: <strong><a href="http://onlyart.org.ua/?page_id=33183">Олеся Крисько</a></strong></p>
<p></p>

<div></div>