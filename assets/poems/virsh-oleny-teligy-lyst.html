<strong>Олена Теліга – Лист</strong>
<p><em>Л.Мосендзові</em></p>
<p>Ти б дивувався: дощ і пізня ніч,<br />
А в мене світло і вікно наростіж.<br />
І знов думки, і серце у вогні,<br />
І гостра туга у невпиннім зрості.</p>
<p>Твоє життя — холодний світлий став<br />
Без темних вирів і дзвінких прибоїв,<br />
І як мені писать тобі листа<br />
І бути в нім правдивою собою?</p>
<p>Далеко десь горить твоя мета,<br />
В тяжких туманах твій похмурий берег,<br />
А поки — спокій, зимна самота<br />
І сірих днів тобі покірний шерег.</p>
<p>А в мене дні бунтують і кричать,<br />
Підвладні власним, не чужим законам<br />
І тиснуть в серце вогнену печать,<br />
І значать все не сірим, а червоним.</p>
<p>Бувають дні — безжурні юнаки<br />
Вбігають швидко, в дикім перегоні,<br />
Щоб цілий світ, блискучий і п’янкий,<br />
Стягнути звідкісь у мої долоні.</p>
<p>На жовтій квітці декілька краплин —<br />
Ясне вино на золотавім лезі<br />
І плине в серце найхмільніший плин:<br />
Далекий шум незроджених поезій.</p>
<p>Буває час: палахкотять уста,<br />
Тремтить душі дзвінке роздерте плесо,<br />
Немов хтось кинув залека листа<br />
І кличе десь — без підпису й адреси…</p>

<div>




</div>

<p>Життя кружляє на вузькій межі<br />
Нових поривів, таємничих кличів<br />
І видаються зайві і чужі<br />
Давно знайомі речі і обличчя.</p>
<p>В осяйну ж мить, коли останком сил<br />
День розливає недопите сонце,<br />
Рудим конем летить за небосхил<br />
Моя душа в червоній амазонці.</p>
<p>І вже тоді сама не розберу,<br />
Чи то мій біль упав кривавим птахом,<br />
Чи захід сонця заливає брук…<br />
Для тебе ж захід — завжди тільки захід!</p>
<p>Чергують ночі — чорні і ясні —<br />
Не від вогню чи темряви безодні,<br />
Лише від блиску спогадів і снів —<br />
Усіх ударів і дарів Господніх.</p>
<p>І в павутинні перехресних барв<br />
Я палко мрію до самого рання,<br />
Щоб Бог зіслав мені найбільший дар:<br />
Гарячу смерть — не зимне умирання.</p>
<p>Бо серед співу неспокійних днів,<br />
Повз таємничі і вабливі двері<br />
Я йду на клич задимлених вогнів —<br />
На наш похмурий і прекрасний берег.</p>
<p>Коли ж зійду на каменистий верх<br />
Крізь темні води й полум’яні межі —<br />
Нехай життя хитнеться й відпливе,<br />
Мов корабель у заграві пожежі.</p>

<div></div>