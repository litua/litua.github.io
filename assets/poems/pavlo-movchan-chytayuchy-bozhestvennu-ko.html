<strong>Павло Мовчан – Читаючи «Божественну комедію» Данте Аліґ’єрі </strong>
<p><em>Тут мова лиш заводить нас в обман:</em><br />
<em> Бо наш словник ще дуже невеликий,</em><br />
<em> І розум завузький збагнуть цей стан.</em></p>
<p><em>Данте</em></p>
<p><strong>1.</strong></p>
<p>Сплелись слова — було словозмішання,<br />
у плутанині вичахнув і зміст.<br />
А перша літера в абетці — вже остання,<br />
господарем непроханий став гість.<br />
І день розсипавсь, даль розшарувалась,<br />
і води на волокна розповзлись,<br />
і вигуки, як тиглі для металу;<br />
в них олово і бронза налились.<br />
Заповнились пропалини повітря<br />
то глиною, то димом, то піском,<br />
і дерево, блукаючи сирітно,<br />
ходило з тінню, наче з патичком.<br />
Дверима став будинок до смеркання,<br />
заплющивши очиці-сліпаки,<br />
а в ньому дохиляли по останній<br />
краплині оцту з чарок пияки.<br />
А в центрі пекла за столом господар,<br />
сидів владично з келихом в руці,<br />
у нього з губ зривались всім на подив<br />
не звуки, не слова, а пухирці.<br />
Цідилася крізь вікна синя сутінь,<br />
фарбуючи обличчя мовчазні,<br />
зливались знеосіблені присутні,<br />
існуючи множинно в однині.<br />
І раптом протяг двері розпанахав,<br />
і крізь розбиту шибку у вікні<br />
тіла присутніх, начебто комахи,<br />
закружеляли, зникли вдалині.<br />
І слідкома летіли, мов лушпини,<br />
слова полузані і звуки-дрібняки,<br />
і западались в чорну горловину,<br />
де все мішалось: землі та віки…</p>

<div>




</div>

<p><strong>2.</strong></p>
<p>Вивітрюється зір: піщинка по піщинці,<br />
в заглибинах очниць зав’язується ніч,<br />
і спорскує луна по чорній волосинці<br />
краплинами смоли у глибину сторіч:<br />
— Еге-ге-гей! — ніхто не озоветься<br />
тремтячим голоском чи сміхом молодим,<br />
з роззявини землі проклюнеться джерельце,<br />
і звуків пухирці піднімуться з води.<br />
Безодголоса твердь, байдужа до волання, —<br />
її не пройме крик, ані новітня вість,<br />
і тільки пустота луною на мовчання<br />
та шерхом сторінок на поклик відповість.<br />
Пощо мені той рай? Тремтіння чую в пальцях…<br />
Вогонь легень повітря перетопив на скло.<br />
І видихавсь, мов спирт, весь голос у горлянці:<br />
не викаже того, що десь, колись було.<br />
…Любові гіркота і солодь полуниці,<br />
відпочиванські дні і муки престрашні.<br />
Метеликом душа, насаджена на шпицю, —<br />
мов флюгер, — кружеля в шкляній височині.<br />
Пухирчиками в склі застигло Данта слово,<br />
і, наче в зільнику засушений листок,<br />
у товщах скла відбивсь той образ загадковий,<br />
та капає смола, і тоншає льодок.</p>
<p>***</p>

<div></div>