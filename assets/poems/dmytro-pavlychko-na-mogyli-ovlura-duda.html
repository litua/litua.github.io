<strong>Дмитро Павличко – На могилі Овлура Дудаєва </strong>
<p><em>Опівночі Овлур свиснув за рікою.</em><br />
<em> Слово про полк Ігорів</em></p>

<div>




</div>

<p>Плаче Україна,<br />
За Овлуром плаче,<br />
Руки до неба простягає,<br />
Вбивцю кляне-проклинає,<br />
Землю чеченську слізьми поливає,<br />
До сина Дудаєва промовляє:<br />
“Пам’ятаєш, Овлуре,<br />
Як допомагав ти князеві<br />
З полону половецького видобуватися,<br />
Тікаючи — горностаєм по степах слатися,<br />
До Києва повертатися!<br />
Я ж тебе не забувала,<br />
В неволі століттями пробувала,<br />
Твого посвисту ждала,<br />
Твого поклику опівночі за рікою,<br />
Щоб тікати, дитино кохана,<br />
Від московського хана<br />
Та, тікаючи, по блакиті слатися<br />
Ластівкою золотою!”<br />
А Дудаєв Овлур з могили відповідає:<br />
“Сили на посвист у мене немає,<br />
Пробила куля легені,<br />
Та й уста мої, кров’ю спалені,<br />
Камінна земля затискає!<br />
Одійди, не ридай наді мною,<br />
Плакальнице, рабине,<br />
Я ненавиджу сльози, бо хто плаче, той гине,<br />
Сам себе укладає<br />
На дно домовини!<br />
Очі твої вже сіль прожерла,<br />
Бо маєш Полтаву, Базар і Крути,<br />
Може, справді ти ще не вмерла,<br />
Якщо жадаєш мене почути.<br />
Та хіба ж ти не чуєш, як землю<br />
Протинають вогні ярові,<br />
Як батько мій кличе,<br />
Але не тікати, а ставати до бою!<br />
Невільнице, як не маєш нічого, крім болю, —<br />
Ні меча, ні когорти синів, ані сонця в крові, —<br />
Повертайся в неволю!”</p>
<p>***</p>

<div></div>