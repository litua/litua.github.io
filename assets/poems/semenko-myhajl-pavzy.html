<strong>Семенко Михайль – Павзи </strong>
<p>Після кількох днів щастя<br />
якому не міг дати назви —<br />
Знов почуваю радість муки радість злощастя.<br />
Трамвай досяг мене ніби нічого,<br />
Ніби усе по-старому, ніби<br />
нічого не сталось, в собі хороню я слова<br />
ще не сказані мною і в погляді серця<br />
мого я ховаю всі павзи.</p>

<div>




</div>

<p>А тепер сиджу дома<br />
й не можу в думках розібраться.<br />
Після кількох днів щастя…<br />
Не курив — сьогодні п’ятий<br />
день — і зараз я закурюю<br />
першу папіросу.<br />
Упрохала вона не курить<br />
поки пройде у мене бронхіт.<br />
Гей, розчиняйте всі вікна, хай увірвесь у<br />
груди вогкість<br />
туману, хай покриють, осріблять серце<br />
моє передранішні роси —<br />
Смерті холодній я шлю найпривітніше слово —<br />
хай буде їй мій останній останній привіт.</p>
<p>Після кількох днів щастя ниюча павза.<br />
Знову дні туги, розпачу хвилі болючі —<br />
найбільш їх люблю я.<br />
Буде так тоскно. Буду по місту блукать.<br />
А не серці прикра клявза…<br />
…В осінніх муках блукать… Люблю, люблю…<br />
Її люблю… Блукання люблю…<br />
Тугу, муку люблю я.</p>
<p>8. XI. 1916. Владивосток</p>

<div></div>