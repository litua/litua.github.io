<strong>Олександр Олесь – “В золотій смушевій шапці…”</strong>
<p>В золотій смушевій шапці<br />
Циган-вечір сходив з гір,<br />
Ніс він ніченьці-циганці<br />
З срібла кований набір.</p>
<p>А вона його вже ждала<br />
У долині, у гаю,<br />
Ніжним гребенем чесала<br />
Чорну кісоньку свою.</p>

<div>




</div>

<p>І кохану він помітив,<br />
Уклонився, шапку зняв<br />
І найкращу квітку з квітів<br />
У обійми дужі взяв.</p>
<p>Заспівали поцілунки,<br />
Чи озвались солов’ї,<br />
Чи забрязкали дарунки<br />
На палких руках її?</p>
<p>Хто це скаже? Хто це знає?<br />
Тільки той, хто ходить в гай,<br />
Хто в огні, як я, палає,<br />
Хто закоханий украй.</p>

<div></div>