<p>Викрали моє ім’я<br />
(не штани ж — можна і без нього жити !)<br />
І тепер мене звуть<br />
той, у кого ім’я викрадено.<br />
Я вмію сіяти і мурувати білі стіни,<br />
і коли я посію, то всі дізнаються, що сіяв той,<br />
у кого ім’я викрадено,<br />
а на білих стінах я завжди пишу :<br />
стіну вибудував той, у кого ім’я викрадено.<br />
Привітальні телеграми і листи<br />
ідуть уже на моє нове ім’я,<br />
на ім’я того, у кого ім’я викрадено.<br />
Уже всі примирилися (бо ж і сам давно)<br />
із моїм новим ім’ям.<br />
Дружина теж звикла.<br />
Тільки от не знаю, як бути дітям,<br />
як їх кликатимуть по батькові ?</p>

<div></div>