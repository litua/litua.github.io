<strong>Микола Вінграновський –  І замалий, і неширокий…</strong>
<p>І замалий, і неширокий<br />
Цей світ без берега і меж,<br />
Що з ночі в ніч притихлим оком<br />
В вікні дорогу стережеш.</p>
<p>Суха та шибка чи волога<br />
У сніголет чи в дощосіч,<br />
Але порожня йде дорога<br />
З гори під гору, з ночі в ніч.</p>

<div>




</div>

<p>Вже й сон твої цілує ноги,<br />
Спориш сіріє за дверми —<br />
Та заверни мене з дороги,<br />
Ти хочеш! можеш! — заверни!</p>
<p>Невже нам дітись де немає?<br />
Хіба ти в мене не одна?..<br />
Ти б завернула, та немає,<br />
Ні слів, ні голосу нема…</p>
<p><em>1980</em></p>

<div></div>