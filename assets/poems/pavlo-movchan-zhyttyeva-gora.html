<strong>Павло Мовчан – Життєва гора </strong>
<p>— Здрастуй, мовчання! —<br />
гору помацав рукою, —<br />
чом не минаєш мене стороною?<br />
Горо-затуло, з твоєї вершини<br />
дух оглядає світ соколино.<br />
Іскру викрешую із серцевини,<br />
горо, гордине, моя горовино!<br />
Кругло летить сиротливе волання,<br />
перша вершино моя і остання.<br />
Круто стремиш, пориваючи душу;<br />
вищим узвишшям спокушений, мушу<br />
кров’ю значити дні горопашні.<br />
Серце кривавлячи, нігті зламавши.<br />
Горо, замри, припини обертання,<br />
шкіру здери, обізвися кричанням.<br />
Горо висока, сфарбована кров’ю,<br />
каменем стала над головою:<br />
не обійти, не розминутись,<br />
горо згорьована, кремінь покути…</p>

<div>




</div>

<p>***</p>

<div></div>