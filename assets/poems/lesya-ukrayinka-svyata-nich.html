<strong>Леся Українка – Свята ніч</strong>
<p>В темну ніч ми зібрались громадкою йти<br />
так поважно, немов у пригоді<br />
мали стати кому, а проте без мети,<br />
ми дивились на зорі, та й годі.</p>
<p>Тихі, тихі й спокійні в ту нічку були<br />
ліс і поле на цілім просторі,<br />
і здавалось, неначе ми чути могли,<br />
як спадали летючії зорі.</p>
<p>Всі розмови, не скінчені тут на землі,<br />
десь кінчалися там, між зірками.<br />
Проти вічності неба були ми малі,<br />
але небо схилялось над нами.</p>

<div>




</div>

<p>Ніч без тінів і світло без проміння хвиль…<br />
Все було і далеко, й близенько.<br />
І сіяли нам зорі за тисячі миль,<br />
і між нами світили низенько.</p>
<p>Нам не раз крізь волосся світила зоря,<br />
мов горицвіт у темному листі,<br />
наче ми, перепливши небесні моря,<br />
заквітчалися в краплі сріблисті.</p>
<p>І немов над святими, зірки золоті<br />
у корону сплітались огнисту.<br />
Отже, й справді, здається, були ми святі<br />
в тую зоряну ніч урочисту.</p>
<p>18.07.1900</p>

<div></div>