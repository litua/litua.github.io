<strong>Дмитро Павличко – “Не бійся сивини моєї…” </strong>
<p>Не бійся сивини моєї –<br />
Вона тебе не забруднить –<br />
Ця біла, наче цвіт лілеї,<br />
Ця, наче небо, синя нить.</p>
<p>В ній голова моя зігріта,<br />
Неначе в мареві гора.<br />
Це подих не зими, а літа,<br />
Це дим незримного костра.</p>
<p>Там думка палахтить, як рана,<br />
Горить віків броня і бронь.<br />
Благослови, моя кохана,<br />
У скронях схований вогонь.</p>

<div>




</div>

<p>Прийди до мене – це не сором,<br />
Любити мисль, що опекла.<br />
Схились над полум’ям прозорим<br />
Мого печального чола.</p>
<p>І не питайся, що згоріло,<br />
Бо кров мою вогонь зберіг,<br />
Байдужості смертельне тріло<br />
Не вдерлося до жил моїх.</p>
<p>Навчив мене вогонь терпіти,<br />
Хапливим бути, мов карук,<br />
Але мого чола орбіти<br />
Засвітяться від ніжних рук.</p>
<p>Тож доторкнися до сивизни,<br />
Що очі молоді пече,<br />
Можливо, світло дивовижне<br />
Тобі між пальців потече.</p>
<p>***</p>

<div></div>