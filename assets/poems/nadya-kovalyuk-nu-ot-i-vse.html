Надя Ковалюк – Ну от і все…<p>Ну от і все…подай-но запальничку.<br />
І з спогадів зроби мені коктейль.<br />
Любов до тебе – жевріє як свічка.<br />
Вона святкує свій останній день…</p>
<p>То скиглить, то несамовито б’ється<br />
Як в клітці птах, що зроду не літав…<br />
Ти так уміло доторкнувся серця,<br />
І так недбало душу розтоптав…</p>
<p>Згубились наші мрії веселкові…<br />
Вино кохання випилось до дна…<br />
І небо переділено надвоє,<br />
І навпіл переділена земля…</p>

<div>




</div>

<p>Ми наче близько, але так далеко.<br />
Ми наче рідні, та такі чужі.<br />
В моєму небі – ти чужий лелека<br />
І ти чужа синиця – у руці…</p>
<p>Ну от і все…подай-но запальничку,<br />
Бо я підпалю навіть від зірок<br />
Любов до тебе, цю шкідливу звичку,<br />
Отруйнішу за сотні цигарок.</p>
<p>Нехай згорить,як та зоря уранці,<br />
Як свічка, що була мов оберіг.<br />
Бо в серці – ще відбитки твоїх пальців,<br />
А на душі – відбитки твоїх ніг.</p>
<p>автор: <strong>Надя Ковалюк</strong><a href="http://vk.com/id197242702" target="_blank"></a></p>

<div></div>