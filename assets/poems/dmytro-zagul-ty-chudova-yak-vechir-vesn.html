<strong>Дмитро Загул – “Ти чудова, як вечір весною…”</strong>
<p>Ти чудова, як вечір весною,<br />
Ти чарівна, як нічка в маю, –<br />
О, з якою гіркою журбою<br />
Я дивлюся на вроду твою!</p>
<p>Як вечірня зоря над горою,<br />
Так твій погляд веселий горить, –<br />
Я багато хотів би з тобою<br />
Про любов, про печаль говорить.</p>

<div>




</div>

<p>Наче сонечка захід рум’яний,<br />
Твої щічки принадні горять…<br />
Я тобою, красо моя, п’яний<br />
І ні слова не можу сказать.</p>
<p>Як вечірня імла за рікою,<br />
В’ються коси розкішні твої, –<br />
Нерозгаданим жалем і журбою<br />
Оповила ти душу мені.</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ЛІРИКА ІІ”</p>

<div></div>