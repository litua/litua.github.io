<strong>Василь Стус – Тюремних вечорів смертельні алкоголі…</strong>
<p>Тюремних вечорів смертельні алкоголі,<br />
тюремних досвітків сліпа, як близна, ртуть.<br />
А сто мерців, обсівши серце, ждуть<br />
моєї смерті, а своєї долі.<br />
І день при дні глевтяники жують,<br />
аби чим-небудь душу закропити.<br />
Валує дим — то дні несамовиті<br />
вершать а чи розпочинають путь —<br />
по спогадах, що в пам’яті гніздяться,<br />
по втратах, що тебе з усіх спромог<br />
угору поривають, коли Бог<br />
постав, як лютий бич і можновладця.</p>

<div></div>