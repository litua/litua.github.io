<strong>Микола Вінграновський – Мак і кіт</strong>
<p>Та ще змалечку-змалку,<br />
З-за маленьких часів<br />
Біля білого ранку<br />
Мак червоний розцвів.</p>
<p>Чорні вуса котячі<br />
У старого кота.<br />
Чорні вуса ледачі<br />
Кіт наставив і став.</p>

<div>




</div>

<p>Він дивився і кліпав,<br />
Чорний вус вів отак:<br />
Як це так — серед літа<br />
Червоніє тут мак?</p>
<p>Та ще змалечку-змалку,<br />
З-за маленьких часів<br />
Біля білого ранку<br />
Мак червоний розцвів.</p>
<p><em>1969</em></p>

<div></div>