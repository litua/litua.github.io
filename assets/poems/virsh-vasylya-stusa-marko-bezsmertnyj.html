<strong>Василь Стус – Марко Безсмертний</strong>
<p>Напередодні всенародного свята<br />
покинувши могилу,<br />
Марко виграбався на світ,<br />
розрівняв землю,<br />
щоб ніхто не помітив утечі,<br />
зайшов до найближчого райкому партії,<br />
вбрався в службовий одяг<br />
(йому попалися червоні сап’янці,<br />
сині шаровари з червоним поясом<br />
і сорочка з вишиваною манішкою<br />
на всі груди).<br />
Треба було чимось прикрити<br />
свою голомозу голову,<br />
але не було нічого підхожого,<br />
довелося задовольнитися<br />
шапкою з молодого оленя.<br />
Тепер можна й відзначити<br />
десятилітній ювілей своєї смерті.<br />
I Марко, махнувши рукою,<br />
вирішив проциндрити<br />
частину заощаджених за десять років<br />
партійних внесків:<br />
у гастрономі купив пляшку Московської,<br />
банку кільки в томатному соусі,<br />
головку цибулі<br />
і півбуханки житнього хліба.<br />
Спорядивши сітку,<br />
він повернувся на цвинтар,<br />
випив, закусив<br />
і блаженно полежавши горілиць<br />
подався на урочистості</p>

<div>




</div>

<p>Світ відзначав 100-літній ювілей<br />
Володимира Iлліча Леніна.</p>

<div></div>