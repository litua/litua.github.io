<strong>Іван Драч – Баляда про соняшник</strong>
<p>Були руки і ноги в соняшника,<br />
Було тіло — шорстке і зелене.<br />
Він бігав наввипередки з вітром,<br />
Він вилазив на грушу<br />
І в пазуху рвав гнилиці,<br />
І купався коло млина,<br />
І лежав у піску,<br />
І стріляв горобців з рогатки.<br />
Він стрибав на одній нозі,<br />
Щоб вилити з вуха воду, —<br />
І раптом побачив сонце<br />
В золотих переливах кучерів,<br />
У червоній сорочці навипуск.<br />
Воно їхало на вельосипеді,<br />
Обминаючи хмари у небі…<br />
І застиг він на роки і на століття<br />
У золотому німому захопленні:<br />
— Дайте покататися, дядьку!<br />
А ні, то візьміть хоч на раму<br />
Дядьку, хіба вам жалко?!<br />
Поезіє, сонце моє оранжове!<br />
Щомиті якийсь хлопчисько<br />
Відкриє тебе для себе,<br />
Щоб стати навіки соняшником.</p>

<div>




</div>

<p><em>“Літературна газета”, 15.9.1961</em></p>

<div></div>