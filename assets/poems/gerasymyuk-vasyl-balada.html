<strong>Герасим’юк Василь – Балада</strong>
<p>На кичері – хата одна.<br />
В хатині тій – жінка одна.<br />
За хатою – грядка і паша.<br />
Є старші на світі жінки,<br />
маленька вона, без руки,<br />
самотня, здається, найстарша.</p>
<p>Не так вже багато їй літ,<br />
а ходить вона, заки світ,<br />
минаючи кичеру лису,<br />
до каменя в гущавині<br />
й потоку у зворі на дні –<br />
несе вона їсти до лісу.</p>

<div>




</div>

<p>На камені тому сидить,<br />
з потоком отим гомонить,<br />
а їжу під камінь поклала.<br />
Там суджений жив і живе,<br />
а суджений не відірве<br />
ту руку, що їсти давала.</p>
<p>Печеру зірвав динаміт,<br />
кричала тоді з-під чобіт,<br />
хитає тепер головою.<br />
Потік з-під каміння тече,<br />
торкає безкриле плече<br />
зарослою мовби щокою.</p>
<p>…У лісі на дальнім верху<br />
стоїть вона в синім снігу,<br />
шукає якусь хворостину<br />
й шепоче, розлючена вкрай:<br />
“Віддай рукавицю, віддай!..”<br />
І сварить когось, як дитину.</p>

<div></div>