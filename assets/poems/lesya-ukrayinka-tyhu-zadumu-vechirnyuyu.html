<strong>Леся Українка – «Тиху задуму вечірнюю…»</strong>
<p>Тиху задуму вечірнюю</p>
<p>напрасна буря розвіяла.<br />
Білу чуприну розтріпавши,<br />
сивії брови насупивши,<br />
з чорних очей розсипаючи<br />
то блискавиці палючії,<br />
то градовиння холоднеє,<br />
гналась вона навісна.<br />
Перешуміла. Та досі ще</p>
<p>сльози важкі ронить дерево,<br />
бережно-тихо спускаючи<br />
з віття на віття і в діл…<br />
Сумно по гаю осиковім<br />
тіні блукають похилії,<br />
тіні від хмар дощових.<br />
Місячним світлом переткані,</p>

<div>




</div>

<p>Наче серпанки жалобнії,<br />
між деревами спиняються,<br />
стовбури білі, тоненькії<br />
в тузі німій обіймаючи,<br />
стовбури тихо тремтять.<br />
Страшно дивитись, як сунуться</p>
<p>тії серпанки без постатів,<br />
сліпо непевними рухами,<br />
наче тіла без душі.<br />
Сунуться марища й журятьея</p>
<p>тою журбою нелюдською,<br />
що як людину оплутає,<br />
то заморозить всю кров.<br />
Сумно в гаю заспокоєнім,</p>
<p>вогкою ніччю придавленім,<br />
жаско не так перед бурею,<br />
як після бурі з нудьги.</p>
<p>21.06.1906. Зелений Гай</p>

<div></div>