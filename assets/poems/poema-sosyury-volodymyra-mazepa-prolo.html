<strong>Володимир Сосюра – Мазепа</strong>
<p><strong>ПРОЛОГ</strong></p>
<p>О, як люблю я рідний край<br />
І в щастя мить і у негоду!<br />
Дунай, Дунаю мій, Дунай,<br />
Ти у піснях мого народу.<br />
Я бачу вод твоїх розбіг<br />
І постать, зігнену судьбою,<br />
Над стародавньою рікою<br />
І сльози у очах старих.<br />
А він колись гігантом був,<br />
В його руках були мільйони<br />
Людей… та “Бог мене забув,<br />
Погнав крізь чорний вітер згуби”, —<br />
Шепочуть страдницькії губи.<br />
Стоїть Мазепа, як докір<br />
Безжальній долі, над водою…<br />
І небо, повне вічних зір,<br />
Те небо вічне долі злої<br />
Відбив його старечий зір…<br />
Стоїть з усмішкою сумною<br />
Колишній велет, богатир.<br />
Худі здіймаються ще груди,<br />
А щоки у сльозах бліді…<br />
Од рук його одпали люди,<br />
Його покинули в біді.<br />
І влада, всемогутня влада,<br />
Навік розвіялась на прах…<br />
Лиш спомини — одна відрада…<br />
Як сльози у сумних очах…<br />
Стоїть старий, о далі милі!..<br />
Стоїть і згадує про все…<br />
Під ним Дунай блакитні хвилі<br />
До моря Чорного несе.<br />
Він сивий весь… Як дві зорі,<br />
Його зіниці світять дико,<br />
Він слухає чаїні крики,<br />
Квилиння їхнє угорі,<br />
Ламає пальці він у хруст,<br />
І лине пісня з скорбних вуст…<br />
Тремтить у творчий він тривозі…<br />
“Та біда тій чайці, чаєчці-небозі,<br />
Що вивела чаєнят при битій дорозі…”</p>
<p>На спів нанизує слова<br />
Він про далеку Україну,<br />
І пісня та крізь вічність лине,<br />
Як завжди, юна і нова.</p>
<p>І знов минуле ожива…<br />
Коли ж кінець кривавим зливам?..<br />
Колись і він міг буть щасливим,<br />
Та все розбила буря зла<br />
І до Дунаю привела,<br />
Щоб тут він ліг у домовину,<br />
Де все не те й не та блакить.<br />
“Прощай навіки, Україно,<br />
Мені уже недовго жить…<br />
Але в останню смертну мить</p>
<p>Твоє ім’я, о мамо люба,<br />
Шептатимуть вигнанця губи”.<br />
І перед сивим і сумним,<br />
Немов могутньою рукою,<br />
Хтось розгорнув життя сувої,<br />
Коли ще був він молодим,<br />
Не знав ні розпачу, ні муки,<br />
І забриніли ліри звуки…</p>
<p><strong>I</strong></p>
<p>І од зорі і до зорі<br />
При королівському дворі<br />
Танки й музики без перерви…<br />
Там очі хвилюють нерви…<br />
І під крилами віт густих<br />
У тьмі алей цілунки й сміх.</p>
<p>Там у далекім зор огні<br />
Все ходять лицарі ясні,<br />
Мов рух меча, метке їх слово.<br />
І паж між ними чорнобровий,<br />
Мов тінь, легким блукає кроком,<br />
Такий стрункий і одинокий.<br />
В його очах туман, вогонь…<br />
Хто він такий, як звать його?<br />
Він задививсь у ночі тьму,<br />
Притис до пліч вузькі долоні,<br />
І чорні кучері на скроні<br />
Упали хвилями йому.<br />
На бархат вій, на владні очі<br />
Вже не одна молилась панна,<br />
Зорею тихою цвіла,<br />
І перед гордою красою,<br />
Непереможною такою,<br />
Встоять ні одна не могла<br />
І потім вічно пам’ятала.<br />
Він панн жінки не відставали…<br />
Він дарував на мить любов<br />
І знов, байдужий, далі йшов.</p>
<p>Куди він чорною стрілою,<br />
Немов летить на фоні ночі,<br />
Що загубив, чого він хоче<br />
Тут, над північною рікою?<br />
Кого він жде і відкіля<br />
У тихім парку короля?</p>
<p>Та обриває думки лет<br />
Тонкий і ніжний силует,<br />
Що в тьмі все ближче і чіткіше…<br />
Це — пані Зося, удова,<br />
Любов Мазепи чергова.<br />
Вона іде і швидко дише<br />
(Звичайно, буде тет-а-тет…),<br />
Який вибагливий поет<br />
Таку красу вікам опише,<br />
Щоб самому з собою в ґерці<br />
Не вмерти од розриву серця?<br />
Цей стан, ходу і тіні ці,<br />
Що на волоссі й на лиці…<br />
Таке лице — сія неначе…<br />
Це треба мацати і бачить…</p>
<p>Що перед ним Еллади міти?<br />
(Пахтить під місяцем левкой…)<br />
Ці губи й плечі треба пити,<br />
Як мед, вино і молоко.<br />
Тремтить під місяцем волосся…</p>
<p><em>МАЗЕПА</em></p>
<p>Ах, пані Зосю, пані Зосю!<br />
Хтось все життя моє кляне,<br />
Що ви так мучите мене!</p>
<p><em>ЗОСЯ</em></p>
<p>Я ледве вирвалась, мій любий!<br />
Він тис мене в кутку так грубо,<br />
Питав: “Його а чи моя?”<br />
Дзвеніли струни і остроги,<br />
Він не соромився нічого…<br />
Я затулялася рукою…</p>
<p><em>МАЗЕПА</em></p>
<p>І от, нарешті, я з тобою!</p>
<p><em>ЗОСЯ</em></p>
<p>З тобою, орле мій ясний!..<br />
А той противний і немилий.</p>
<p>Світили зорі з вишини,<br />
Вбрання ритмічно шелестіло,<br />
Стегно оголене біліло,<br />
Зітхали трави і вони…<br />
Світили зорі з вишини…</p>
<p>Він цілував і губи й брови,<br />
А потім стало ніяково<br />
Й не так бажані плечі й грудь…</p>
<p><em>МАЗЕПА</em></p>
<p>Тут небезпечно довго буть,<br />
Побачить можуть…</p>
<p><em>ЗОСЯ</em></p>
<p>Ще, мій любий!..<br />
У цій зеленій тишині<br />
З тобою солодко мені.</p>
<p>І паж летить. Та вже не те<br />
Її волосся золоте,<br />
І поцілунки Зосі ревні<br />
Йому нудні і неприємні.</p>
<p><em>МАЗЕПА</em></p>
<p>Ходім, кохана!</p>
<p><em>ЗОСЯ</em></p>
<p>Що ж, ходім.</p>
<p>Спокійно серце в нього стука,<br />
І на обличчі молодім<br />
Іван хова холодну скуку.<br />
В його очах — осінній став.<br />
Він не знайшов, чого чекав.</p>
<p><em>МАЗЕПА</em></p>
<p>Не плачте, Зосю!..</p>
<p>І у тьмі<br />
Пропали тіні їх німі…<br />
І тільки мертво пахла м’ята,<br />
Там, де трава була прим’ята.<br />
Та ми, читачу мій коханий,<br />
Од них не будем одставать<br />
І хоч незручно підглядать,<br />
Але усе нам треба знать.<br />
І в глибину алей туманну<br />
Ми йдем за Зосею і Йваном.</p>
<p>Де тане звук, і думка, й слово,<br />
Безмовних зір пливе ріка.<br />
А тут на талії чудовій<br />
Байдужа Йванова рука.<br />
І мовчки проклина свій стан<br />
Мій чорнобровий Дон-Жуан.<br />
Але відвертістю образить<br />
Не може він двора окрасу.</p>
<p>І стан пригноблений Івана<br />
Помітила на мить кохана.<br />
Вони ідуть під тьмою арк,<br />
І слуха Зосю тихий парк.</p>
<p><em>ЗОСЯ</em></p>
<p>Тепер мені все ясно стало.<br />
Та я ніколи не чекала,<br />
Щоб можна швидко так забуть,<br />
І, як непотріб, одшпурнуть<br />
Ту, що усім ризикувала<br />
Й коханкою, рабою стала<br />
В гіркий і радісний цей час,<br />
Жорстокий хлопчику, для вас!<br />
Але чужа мені журба,<br />
Бо жінка я, а не раба.<br />
Собі я добре ціну знаю,<br />
Не шлю на вас небесних кар<br />
І за образу вибачаю,<br />
До зобачення, оревуар!</p>
<p>Чому ж Мазепі стало спорзно,<br />
Він потонув, немов у транс?<br />
Божественний і граціозний<br />
Її прощальний реверанс<br />
Усе в очах йому стоїть…<br />
Та не вернуть розбиту мить.</p>
<p>МАЗЕПА</p>
<p>Ну, що ж! Я знаю вже давно,<br />
Що набрида одне вино.<br />
Це над красою не наруга.<br />
В моїй душі єдине гасло:<br />
Не засмагатися удруге<br />
Із люльки, що уже погасла.</p>
<p>На листі місячний іней<br />
Повиснув срібною фатою<br />
Там, де походкою легкою<br />
Іван блукає між гостей,<br />
Немов шука нових пригод.<br />
Мов ельфів мрійний хоровод,<br />
Там пари ніжні і щасливі<br />
Ідуть направо і наліво,<br />
Щоб десь, забувши часу лік,<br />
Зійтись чи розійтись навік.<br />
Та в парку буть не можна Йвану,<br />
Він королівський паж коханий,<br />
І од зорі і до зорі<br />
Він мусить буть при королі,<br />
Коли вино рікою ллється.<br />
Король всміхнувсь, і паж сміється,<br />
Він зна заздалегідь, здаля<br />
Усі капризи короля,<br />
Він зна усі його секрети.<br />
Кому завидна доля ця?<br />
Не тільки подавать штиблети,<br />
А подавать іще й серця, —<br />
Водити дам вночі і днем<br />
На рандеву із королем,<br />
Забувши сон, любов, утому,<br />
І, як могила, буть при тому,<br />
Ходить навшпиньках день за днем,<br />
Коротше — бути холуєм.<br />
А Йвану заздрили, ще й як!<br />
І чув не раз мій чорнобровий:<br />
— Паж — українець, круль — поляк?!<br />
Та де це видано, панове?<br />
Але сказать не сміли крулю,<br />
Бо круль Івана полюбив<br />
За голос ніжний, наче спів,<br />
За руки бархатні і чулі,<br />
За ґречно зроблений уклін,<br />
І що такий пригожий він.<br />
Й Мазепа — шляхтич з України —<br />
Теж полюбив любов’ю сина,<br />
А не любов’ю холуя.</p>
<p>Він подає йому вино:<br />
“Паж і холуй… не все одно!..” —<br />
Так дума Йван під чарок дзвін.<br />
“Я хочу буть таким, як він,<br />
Де народивсь і виріс я,<br />
Там, де Україна моя!..”</p>
<p>Хтось відповів на влучне слово,<br />
Круль засміявся сивобровий,<br />
Із ним сміється заля вся,<br />
Мов буря, що шумить над степом…<br />
І не сміється лиш Мазепа.</p>
<p><em>КОРОЛЬ</em></p>
<p>Чого задумався, мій паже?<br />
Обридли, мо’ красуні наші,<br />
Що за усмішку їх єдину<br />
Ішов не оден до загину<br />
І зараз не один би вмер…<br />
Чи, може, ти згадав тепер<br />
Про чорноброву Марусину,<br />
Що десь забув і загубив?</p>
<p><em>МАЗЕПА</em></p>
<p>Ні, я згадав про Україну,<br />
Козацьку волю і орлів…<br />
Про дальній плач, і сміх, і спів,<br />
Про дідний шум і верб, і трав…<br />
Козацьку волю я згадав!..<br />
Там дзвін копит, і крик, і постріл,<br />
Там шаблі рух меткий і гострий…<br />
На бунтівливій оболоні<br />
Живуть там бурею яркою,<br />
І золоті зорі долоні<br />
Тремтять над синьою рікою,<br />
Мов хочуть впасти в серебро…<br />
І зветься та ріка Дніпро.<br />
Там у ясному хороводі<br />
Дівчата чайками…</p>
<p><em>КОРОЛЬ</em></p>
<p>Ну, годі…<br />
Я бачу, ти не тільки паж,<br />
Але й поетом бути можеш.<br />
Твої слова, як зорі й рожі,<br />
В них і любов, і туга, й гнів…<br />
Бач, як усіх заворожив…</p>
<p>І круль повів навколо оком.<br />
Усі задумались глибоко,<br />
У всіх під віями гроза…<br />
І пишний палац іщеза…<br />
А там за муром — сурми, коні…<br />
Шумлять знамена, вітер віє,<br />
Запахла кров’ю вже земля…<br />
Та владний голос короля<br />
Їх поверта із царства мрії.<br />
Вони у залі. Що за жах?<br />
Й замість шабель — чарки в руках.<br />
Їм світло ранньої зорі<br />
В очах — кривавою рікою…</p>
<p><em>ГОЛОС</em></p>
<p>Ах, ці лайдацькі кобзарі!<br />
І тут нема від них покою…<br />
Ну що робити нам тепер?</p>
<p>Й невдалий Зосін кавалер<br />
На Йвана дивиться й чекає…<br />
Та той уваги не звертає,<br />
Лише здригнув і трохи зблід.</p>
<p><em>МАЗЕПА</em></p>
<p>Пан Броніслав хильнув як слід,<br />
Це видно й з носу, видно й з мови…</p>
<p><em>КОРОЛЬ</em></p>
<p>Ну, годі, годі, вам панове,<br />
Покиньте дотепи і гнів!<br />
Таких побільше б вечорів.<br />
На добрий час! Ходім, мій паже!</p>
<p><em>ГОСТІ</em></p>
<p>На добрий час, величність ваша!</p>
<p>Усі встають під крики “слава”,<br />
Одсовують стільці і лави<br />
І різнобарвною юрбою<br />
Ідуть в одведені покої,<br />
Щоб і диханням відтіля<br />
Хвалити доброго круля…</p>
<p>І от у залі вже нікого.<br />
І гаснуть золоті чертоги,<br />
Й малює ніч на стінах їх<br />
Лиш довгі тіні вартових…<br />
Злітає сон гостям на очі,<br />
Лиш парк шумить і спать не хоче,<br />
Усе жаліється й голосить…<br />
І сниться сон Івану й Зосі:<br />
…В саду під місяцем палати,<br />
І Зосю Мотря чомусь звати.<br />
Вона біжить в траві густій…<br />
Там гетьман жде її старий,<br />
Такий закоханий і чулий…<br />
Їй груди рвуть і плач, і сміх…<br />
Для нього все вона забула —<br />
І сором, і батьків своїх,<br />
І навіть бога злі погрози!..<br />
Їй на очах роса і сльози…<br />
Вона біжить… Це що за дзвін?<br />
Це хто кричить, немов на дибі?..<br />
І сниться Йванові, що ніби<br />
Ясновельможний гетьман він.<br />
Що недалеко вже до трона,<br />
І з ним лежить вже не Мотрона,<br />
Що любить в нім не славу й гроші,<br />
А злами брів, очей огонь,<br />
І що так солодко хороші<br />
Невтомні пестощі його.<br />
Та раптом холодно подуло<br />
І по костях побігли гули,<br />
Із тьми наблизився чийсь сміх,<br />
Десь покотилася корона…<br />
І з ним лежить вже не Мотрона,<br />
А труп з оскалом губ гнилих…</p>
<p>“Ой, боже ж мій, та що се, що се?”<br />
Й прокинулись Іван і Зося…<br />
На світло швидше з цеї мли!<br />
Й там, де алеї парку шумні,<br />
Вони зустрілись, як безумні,<br />
Й зазнали знов огня і мли,<br />
Там на траві якійсь колючій,<br />
Так ураганно і жагуче…<br />
Іван лиш бачив накінець,<br />
Як випав Зосин гребінець,<br />
І він схопив його у жменю<br />
Й поклав напам’ять у кишеню.<br />
Але в яву цього не було.<br />
Прокинулись і знов заснули<br />
Іван і Зося на зорі.<br />
Ніколи їм не бути в парі…<br />
Чого не зроблять ті кошмари,<br />
Де сипле ранок янтарі<br />
При королівському дворі?</p>
<p>Проснувсь Іван… Навколо тьма.<br />
Корона де? Нема корони…<br />
А з нею мрійної Мотрони,<br />
І навіть гребінця нема.<br />
Проснулась Зося. Тільки з ліжка<br />
Вона ніяк не хоче встать.<br />
З-під ковдри виглянула ніжка,<br />
Мов кличе ковдру зовсім знять,<br />
Обняти плечі, впасть на грудь<br />
І у блаженстві потонуть…</p>
<p>Крізь сну нескінчену загать<br />
До Зосі линуть дивні звуки…<br />
Її стрункі і повні руки,<br />
Мов білосніжні дві гадюки,<br />
На чорнім бархаті лежать…<br />
Мов обнімають шию бранну<br />
Старому лицарю-гетьману.<br />
Мов листя шум, його слова.<br />
Мов похід радісного війська…<br />
Й в огні зорі лежать так близько<br />
Жупан, шаблюка й булава…<br />
Ах, Зосю, Зосю, це — омана!<br />
Нема ніякого гетьмана.<br />
Лиш чорними хрестами рами<br />
В ранкову врізались блакить…<br />
І парк за вікнами шумить<br />
Своїми сонними верхами…<br />
Все, як завжди, усе, як треба:<br />
Химери хмар, зорі дієз…<br />
Молитва білая до неба<br />
Струнких заплаканих берез…<br />
Привіти птиць, роса, земля,<br />
І тихий кашель короля.</p>
<p><em>КОРОЛЬ</em></p>
<p>Вдягни мене, мій любий паже!<br />
Я од вина, немов маля.<br />
Така стареча доля наша,<br />
Така вже доля короля.<br />
І більш до мене панни Юзі<br />
Ти не приводь. Ми вже не друзі.<br />
Мій вік не юний, я не ти.<br />
У мене з Юзею не теє…<br />
Я тільки нерви рвав із нею!<br />
А нерви треба берегти.<br />
Ти уявляєш? Цілу ніч<br />
За молоко розкішних пліч,<br />
За губ огонь, за бархат брів<br />
Я, мов крамар, її молив,<br />
Ридав, як за розбитим полком…<br />
І все, мій хлопчику, без толку!<br />
Да, хлоню, я — уже не ти.</p>
<p><em>МАЗЕПА</em></p>
<p>Так я вам можу помогти…<br />
Якщо ясна величність ваша<br />
Не погребує після пажа…</p>
<p><em>КОРОЛЬ</em></p>
<p>Ну, що ти! Це — забобони.<br />
Тут ні при чім моя корона.<br />
Я хочу, щоб була моєю<br />
Ця норовиста Галатея!<br />
Аби було міцне вино,<br />
А перший хто — не все одно?</p>
<p><strong>II</strong></p>
<p>Знов од зорі і до зорі<br />
При королівському дворі<br />
Танки й музики без перерви…<br />
І парку шумному не вперве<br />
У тьмі амурні таємниці<br />
Благословлять широким листям,<br />
Все чуть слова: “твоя”, “люблю”…<br />
Й зіркам підморгувать лукаво,<br />
Коли коханці довгі трави<br />
Псують у ласках без жалю…</p>
<p>Був парк і темний і туманний.<br />
Та ніч без місяця була,<br />
Коли уся в сльозах Івану<br />
Вінок свій Юзя віддала…<br />
У шумі стомленому трав<br />
Вона нічого не питала,<br />
І тільки одного благала,<br />
Щоб він нікому не казав.</p>
<p>Він цілував її чоло,<br />
Підтримував її рукою…<br />
І дивно бачити було,<br />
Як Юзя під зелен-габою<br />
Ішла походкою новою…<br />
Так чудно, чудно було Йвану…<br />
Та ніч без місяця була…<br />
Ішла дівчина в парк туманний,<br />
А жінка з парку з ним ішла…<br />
Хоч все було із нею в згоді,<br />
Він почував себе, як злодій.</p>
<p><em>ЮЗЯ</em></p>
<p>Ти йдеш сумний і ніяковий.<br />
Чого мовчиш? Скажи хоч слово.<br />
В мені ні краплі каяття.<br />
За тебе, любий мій Іване,<br />
Я віддала б усе життя!</p>
<p><em>МАЗЕПА</em></p>
<p>Мені так соромно, кохана!<br />
Так несподівано все це…<br />
Було так буряно і гостро,<br />
Що сил нема дивитись просто<br />
В твоє заплакане лице.</p>
<p><em>ЮЗЯ</em></p>
<p>Це сльози радості, коханий!<br />
Я плачу тому, що люблю…</p>
<p>І Юзя на плече Івану<br />
Поклала голову свою.<br />
Вони ішли в солодкій млості<br />
В шум заль, на музики прибій…<br />
А потім в спальні голубій,<br />
Коли заснули п’яні гості,<br />
Король позвав до себе пажа.</p>
<p><em>КОРОЛЬ</em></p>
<p>Ну, як?</p>
<p><em>МАЗЕПА</em></p>
<p>Уже, величність ваша!</p>
<p><em>КОРОЛЬ</em></p>
<p>Невже так швидко?.. Ну й Іван!<br />
Паж, і поет, і Дон-Жуан.<br />
Зі мною крицею була,<br />
Ти підійшов — і воском стала…<br />
Та за такі твої діла<br />
Тебе озолотити мало!<br />
Як радість висловить мою,<br />
Що розпирає серце, груди?..<br />
Ну, словом, я тебе люблю<br />
Й цього ніколи не забуду!</p>
<p>Пан Броніслав не п’є, не їсть,<br />
Його гнітить безсилий гнів…<br />
Він, як осінній скорбний лист,<br />
Увесь пожовк і почорнів.<br />
Безжурний музики мотив<br />
Його нервує, непокоїть…<br />
Ще й досі Зосі молодої<br />
Він чорним вусом не скорив.<br />
Од муки серце в нього рветься…<br />
Вона ж кепкує і сміється.<br />
Її любов, — о матка боска! —<br />
Безвусий паж, цей шляхтич хлопський,<br />
Цей ловелас тонкоголосий<br />
Із голубої України!?<br />
Чому ж, як зір його зустріне,<br />
Голівку хилить пані Зося,<br />
Стає, мов ластівка, мов пава,<br />
Й не помічає Броніслава?!</p>
<p>Ці думи вихором гудуть<br />
У голові ревнивій пана.<br />
Він зором пробиває грудь,<br />
На землю кидає Івана<br />
З лицем, од болю помертвілим…<br />
Із хряском сталь вгруза у тіло…<br />
Здається, швидко так і просто:<br />
На те при боці й шабля гостра<br />
В оправі висить золотій,<br />
Щоб пажа викликать на бій!<br />
В уяві і любов, і слава<br />
Над головою Броніслава…<br />
“Я так рішив. Наспів вже час.<br />
А шабля викона наказ!”</p>
<p>Немов на тихім тлі заграв,<br />
Бенкет в огнях сія і тане…<br />
Сидить совою Броніслав<br />
І скоса погляда на Йвана.<br />
Ніс од вина, немов блакить,<br />
Зійшлись над ним грозою брови…<br />
Ах, як він заздрить, як болить<br />
Шляхетне серце гонорове!<br />
Не чує Йван, любов’ю радий,<br />
Як пан гадюкою сичить:<br />
“З якою радістю, проклятий,<br />
Я б заколов тебе в цю мить!”<br />
Йван покида огні та дим,<br />
Іде на шум берез і хвої…<br />
Усмішка Юзі молодої<br />
І непомітний знак рукою<br />
Його покликали туди.</p>
<p>Зірки, зірки, лиш вам одним<br />
Шумлять задумані вершини,<br />
Й про Дон-Жуана з України<br />
Пливе, снується пісні дим,<br />
То тане, та зростає знов…<br />
Яка це музика — любов!..<br />
Зірки мої, квітки лазурі!<br />
А Броніслав, неначе буря,<br />
Зарані кров’ю помсти п’яний,<br />
По парку скрізь шукає Йвана<br />
Над Вісли дзеркалом ясним…<br />
Він думає, що Зося з ним.</p>
<p>У глушині шепоче листя,<br />
Там тіні дві в одну злилися,<br />
Подібні губи їх до ран…<br />
. . . . . . . . . . . . . . . . . . . . . . . .<br />
А потім з Юзею Іван<br />
Десь біля замку розійшлися.</p>
<p>Був вітер юний і дзвінкий.<br />
Мазепа звів до неба очі.<br />
“Зірки, зірки мої, зірки,<br />
Я віршувати зараз хочу!”</p>
<p>Снується, лине пісні дим<br />
Про довгий шум берез і хвої,<br />
Про козаків, про дальній дім,<br />
Що над могутньою рікою,<br />
Про дзвін копит удалині,<br />
Про очі дівчини сумні,<br />
Що всі в сльозах вікна малого<br />
Глядять печально на дорогу.<br />
Стирає час копит сліди…<br />
Він не повернеться, не жди!</p>
<p>Іван у настрої сумнім<br />
Душею тоне молодою…<br />
І раптом чує: хтось за ним<br />
Іде рішучою ходою…<br />
Хто одірвав його од дум?<br />
Хто дав на те нахабі право?..<br />
Та протинає ночі тьму<br />
Суворий голос Броніслава:</p>
<p>“Постійте, блазню чорнобровий,<br />
Я хочу вам сказать два слова,<br />
Щоб не повадно вам було…<br />
Ну, словом, шпаду<a href="http://poetyka.uazone.net/sosura/index.phtml#*">*</a> на-голо!” —<br />
Спокійно каже Броніслав,<br />
Але в словах жага цупка.<br />
Знялась, як тінь його рука,<br />
Мов хвіст слизький і чорний гада…<br />
І ляпас дзвінко пролунав.<br />
Мазепі стало млосно й радо,<br />
Скривили губи лють терпка,<br />
І дороге держальце шпади<br />
До болю стиснула рука.</p>
<p>Держися, любий мій козаче,<br />
Не можна тут ловити гав!<br />
Іван дає спокійно здачі, —<br />
І захитався Броніслав.<br />
Немов стоять йому обридло.<br />
“Тепер держись, прокляте бидло!”<br />
Удар летить і марно пада.<br />
Вони схопилися за шпади,<br />
І от схрестилися дзвінкі<br />
У світлі місячнім клинки…<br />
Літають шпади, наче птиці,<br />
Як іскри од очей і криці…<br />
Такі страшні у пітьмі бурій<br />
Бійців напружені фігури!<br />
Все їх життя — на лезі шпади…<br />
З них ні один не дасть пощади.<br />
І тільки думкою жиє,<br />
Коли клинком своїм проб’є<br />
Він серце ворога уперте<br />
На радість і собі, і смерти!</p>
<p>Був довгий бій під ночі крепом.<br />
Був, наче буря, Броніслав…<br />
Спіткнувся, похиливсь і впав<br />
З проколотим плечем Мазепа.<br />
“Невже кінець?” Під ночі крепом<br />
Було все тихо так кругом.<br />
Пан напоровся животом<br />
На золотий клинок Мазепи,<br />
Немов спочить на нього ліг…<br />
І все…<br />
Знайшли на ранок їх<br />
Бліді стривожені пани.<br />
Лежало в чарах тишини<br />
На Йвані тіло Броніслава,<br />
І виглядав клинок кривавий<br />
З його широкої спини…<br />
Немов дивились очі злі<br />
На Йвана хмуро і сердито,<br />
Що був клинком його прибитий,<br />
Немов метелик до землі…</p>
<p>Хто з них повернеться із мли,<br />
Загоїть знов розтяті жили?<br />
Тіла у палац принесли<br />
І на підлозі положили.</p>
<p>Немов живий, лежав Іван<br />
З трояндою жахкою рани…<br />
А поруч нього мертвий пан…<br />
І плакали нечутно панни…<br />
Іван немов всміхавсь у сні.<br />
Був пана зір, неначе жало.<br />
І сумно лицарі стояли<br />
Над їх тілами в тишині.<br />
День заливав шибки і рами,<br />
Немов рікою голубою…<br />
Іван зітхнув, повів рукою<br />
І глянув мутними очами,<br />
Підвівсь на лікті й запитав:<br />
“Здається, пане Броніслав,<br />
Вам не зійтись уже зі мною?!<br />
Я вмію володіть клинком!” —<br />
І мовчки слухали героя<br />
Печальні лицарі кругом.<br />
Іван зітхнув (тяжка робота),<br />
Кров показалася із рота…</p>
<p><em>МАЗЕПА</em></p>
<p>Прощайте… Мабуть, не знесу…</p>
<p>Скривився круль, змахнув сльозу,<br />
Що у своїм повільнім русі<br />
Спинилася на довгім вусі.<br />
Дарма! Ці сльози, наче мухи.<br />
За першою тече вже друга…<br />
І сивобровий женолюб<br />
Її ковтнув куточком губ.</p>
<p><em>КОРОЛЬ</em></p>
<p>О, як душа моя болить!<br />
Не покидай мене, Іване!<br />
Ти — як дитя моє кохане…<br />
Без тебе сумно буде жить.<br />
Твої страждання серце крають,<br />
Моє ти сонечко ясне:<br />
Я все, я все тобі прощаю,<br />
Тільки не кидай ти мене!</p>
<p>Ось лікар. Він нагнувсь над пажем,<br />
Приклав якихсь до рани трав<br />
І потім коротко сказав:<br />
“Він буде жить, величність ваша”.<br />
“Він буде жить”, — зітхали панни…<br />
Крізь вікна зацвіла блакить…<br />
“Він буде жить, він буде жить!”</p>
<p><em>КОРОЛЬ</em></p>
<p>Вони зійшлись не чеснім ґерці.<br />
І от фінал. Судить не нам.</p>
<p>Але безмовним воякам<br />
Слова круля не йдуть до серця.<br />
Бо в їх серцях жалю вогонь<br />
Тільки за шляхтича свого.</p>
<p>Та одгула гроза кривава…<br />
Така вже доля Броніслава.</p>
<p>Був день холодний і сумний<br />
З дощем і без золотожар.<br />
У вишині летіли хмари<br />
Кудись на південь золотий,<br />
Мов лицарі на грізний бій<br />
Непереможною юрбою…<br />
Шуміли верби над рікою,<br />
Був день холодний і сумний.<br />
Прощально шелестіли трави,<br />
Коли ховали Броніслава.</p>
<p>Востаннє лицарі за ним<br />
Ішли печальною юрбою.<br />
Шуміли верби над рікою,<br />
Його несли в останній дім…<br />
Всі зосереджені, сумні.<br />
Було усе одного тона.<br />
На бойовім його коні<br />
Лежала траурна попона.<br />
Був крик і сум у світлі дня,<br />
І сльози на очах коня…</p>
<p>Ми всі приречені косі,<br />
Що держить смерть… О світе білий!<br />
Гроб у могилу опустили,<br />
А потім розійшлись усі.</p>
<p>Лишився цвинтар спорожнілий,<br />
І на могилі хрест новий,<br />
Мов одинокий вартовий.<br />
Хтось на ознаку дружбі милій<br />
Лишив квітки на тій могилі.</p>
<p>Їх дощ мочив і у траві<br />
Вони лежали, мов живі.<br />
Там невідома з України<br />
За паном плакала дівчина,<br />
Ламала руки в шумі трав:<br />
“Ой, Броніславе, Броніслав!..” —<br />
Ридала дівчина і небо.<br />
“Якби ж ти знав, якби ти знав,<br />
Що я приїхала до тебе!..<br />
Ти сонцем був мені, зорею, —<br />
І от закрились очі милі!..”<br />
Так голосила на могилі<br />
Майбутня жінка Кочубея.<br />
Як тінь, прийшла у шумі трав,<br />
Як тінь, пішла в туман дороги…<br />
Ніхто з панів її не знав,<br />
Не знала і вона нікого.<br />
Лиш понесла широким степом<br />
У серці прізвище — “Мазепа”.</p>
<p>III</p>
<p>Був довго Йван у сні неначе,<br />
І серце стомлене козаче<br />
То відпускав, то тиснув жах,<br />
Що жить йому лишилось мало…<br />
Він бачив: смерть в його ногах<br />
З косою грізною стояла,<br />
Щоб голову одтять йому<br />
І повести у вічну тьму.<br />
Він чув: над ним музика грала,<br />
І десь лунав погребний дзвін…<br />
Хололи ноги до колін,<br />
І серцю страшно так ставало,<br />
Мов гаснув день останнім блиском.<br />
І смерть підходила так близько…<br />
Вона хитала головою<br />
І намірялася косою…</p>
<p>Над ним безжальної руки<br />
Так сухо цокали кістки,<br />
І розвівався саван білий,<br />
Мов танцювать хотілось їй…<br />
Був рот порожній і страшний,<br />
Мов приготовлена могила,<br />
І він сміявся: “Мій тепер ти!” —<br />
Так трудно Йван боровся з смертю,<br />
У боротьбі кошмарній тій<br />
Він став тоненький і худий,<br />
І на обличчі, що — як віск,<br />
Погас очей юнацький блиск.<br />
Він дихав швидко і невпинно,<br />
Немов дідусь або дитина,<br />
Та боротьба, як ніч, була,<br />
Не раз здавалося, що гине…<br />
Та тільки думка про Вкраїну<br />
Герою вмерти не дала.<br />
Над ним ясніти стала мла,<br />
Став повільнішим дих Івана.<br />
І смерть з косою відійшла<br />
В свої незлічені тумани…<br />
Десь сміх її востаннє гув,<br />
Мов реготали дальні грози…<br />
І на щоках своїх відчув<br />
Іван чиїсь гарячі сльози.<br />
Немов огонь, вони пливли.<br />
То сльози Юзині були.<br />
Мов хмарка ніжна і пухка,<br />
Що над вікном в задумі стала,<br />
Покірна Юзина рука<br />
В руці Івановій лежала.<br />
Тонула синіми очами<br />
Вона у тьмі його очей,<br />
І погляд невимовний цей<br />
Не можна передать словами.<br />
Як передать волошки зір,<br />
Що ніччю тягнеться до зір,<br />
Або як у ставок глибокий<br />
Журлива дивиться осока,<br />
Чи у короні з янтаря<br />
В вечірній океан — зоря?</p>
<p><em>МАЗЕПА</em></p>
<p>Так свіжо й легко на груді,<br />
Неначе гору з неї збили.<br />
Знов за вікном степи руді,<br />
І Україна — край мій милий,<br />
Що як зоря мені сія…<br />
Її побачу знову я!<br />
Я буду жить. Прощай, могило!<br />
Повніє зір і серця бій…</p>
<p><em>ЮЗЯ</em></p>
<p>Яка я рада, любий мій!</p>
<p>І голос Юзі молодий<br />
Неначе ллє солодкі сили<br />
В Мазепи виснажені жили…<br />
Й кохана в білому вбранні<br />
Над ним поникла в тишині,<br />
Неначе янгол білокрилий…</p>
<p><em>МАЗЕПА</em></p>
<p>Мій геній добрий, золотий,<br />
Моя любов, відрадо мила!<br />
Якби ти знала все, то б ти<br />
Зі мною більше б не ходила.<br />
В свої долоні золоті<br />
Не брала б ти мого обличчя,<br />
А прокляла б на віки вічні<br />
І брови, й губи, й руки ті,<br />
Що ти життя своє невинне<br />
Зв’язала з ними до загину.<br />
Якби я все сказав, кохана,<br />
Чи дарувала б ти Івану?</p>
<p><em>ЮЗЯ</em></p>
<p>Мовчи, мовчи, орлюню, цить,<br />
Тобі не можна говорить.<br />
Що б не було, я добре знаю, —<br />
Моя любов усе прощає.</p>
<p>Такі віддані й молоді<br />
Були вуста її розкриті,<br />
Що Йван забув усе на світі, —<br />
Кров налила вуста бліді,<br />
І він притив її к груді.<br />
Дивився в очі до знемоги,<br />
Де щастя сонцем розлилося,<br />
Все гладив плечі і волосся<br />
І цілував так довго, довго…</p>
<p><em>ЮЗЯ</em></p>
<p>От і пройли усі тривоги.<br />
Засни тепер, а я піду.</p>
<p>Заграло сонце на дуду,<br />
Квітки вуста свої розкрили,<br />
Щоб славословить день новий,<br />
І за спиною, наче крила…<br />
Спокійний сон, коханий мій!</p>
<p><em>МАЗЕПА</em></p>
<p>Спокійний сон, моя кохана!</p>
<p>І сон прийшов, і взяв Івана,<br />
І над морями хмар і гір<br />
Поніс у тихий монастир…</p>
<p>Там, де пливуть вечірні дзвони,<br />
Де мати йгуменя бліда<br />
Перед іконою рида<br />
І хреститься, і б’є поклони,<br />
І сина згадує свого…</p>
<p>Там тихий спів, лампад огонь,<br />
Черниці йдуть, мов тіні чорні,<br />
Рядами скорбними у тьму,<br />
І все нагадують йому<br />
Про дні дитинства неповторні,<br />
Про золоті хлоп’яцтва дні,<br />
Що пролетіли, наче птиці…</p>
<p>Лице учительки-черниці<br />
Над ним схилилося… — Маля! —<br />
Так добре світять очі сині.<br />
Він з нею вільно розмовля<br />
І по-французьки й по латині,<br />
Він знає, де яка земля,<br />
Як там живуть чужі народи,<br />
Які в них звичаї і як<br />
Вкраїну полонив поляк,<br />
І, наче оводи ті злі,<br />
Її обсіли москалі…</p>
<p>І очі хлопчику горять,<br />
Він б’є себе в маленькі груди:<br />
“Я Україну не забуду,<br />
Вона для мене, як зоря!<br />
Покличте знову кобзаря!<br />
Я так люблю його мотиви<br />
І золоті його слова<br />
Про те, що воля ще жива,<br />
Що наша слава не загине!..</p>
<p>Така любов до України<br />
В його піснях, в очах його!..<br />
Од них такий іде вогонь,<br />
І пальці струнами невпинно<br />
Біжать, мов коні по степах,<br />
Мов сльози по щоках старечих…”<br />
І трусяться маленькі плечі,<br />
І гнів стискає кулачки:</p>
<p>“Ми візьмем ворога в клинки<br />
І на кістках його проклятих<br />
Знов зацвіте Вкраїна-мати!”<br />
— Учись, Іване!.. І любов,<br />
Свою любов до України<br />
Вмій влить у формули чіткі,<br />
Умій спинить гарячу кров,<br />
Рух нерозважливий руки<br />
І стиснуть серце, коли треба.</p>
<p>Хай пада все, палає небо,<br />
А ти іди спокійним кроком<br />
До точки, що намітив оком.<br />
Учись війни у ворогів,<br />
Вивчай удачу їх і зброю,<br />
І слава піде за тобою,<br />
Немов за піснею мотив.</p>
<p>І хлопчик слухає, мов п’є,<br />
Слова послушниці чудові,<br />
Неначе серденько своє<br />
Він стиснуть хоче, й хмурить брови,</p>
<p>Голівку чорну нахилив<br />
Перед лицем негоди злив,<br />
Мов приготовився до бою<br />
З непереможною судьбою.<br />
Він на війну зміняє мир,<br />
Щоб у вогні згоріти щиро.<br />
Неначе струни дивні ліри,<br />
Далекий дзвонить монастир…<br />
Там золоті Софії дзвони<br />
Пливуть над містом монотонно.<br />
Івана кличуть і гудуть:<br />
“Залізним будь, залізним будь!<br />
Умій боротись до загину<br />
Й свою нещасну Україну<br />
На чужині ти не забудь!”</p>
<p>— Ні, не забуду! Я іду<br />
До тебе, краю мій убогий! —<br />
Іван спускає з ліжка ноги,<br />
Йде, як сновида, до вікна.<br />
— Я так люблю твої дороги,<br />
Моя Україно сумна!<br />
Ти на груді моїй, як рана…<br />
О, як залізно вірю я,<br />
Що час визволення настане,<br />
І шабля золота моя,<br />
Мазепи, гетьмана Івана,<br />
Над трупом ката засія!<br />
Скоріш коня мені, коня!<br />
Кричить Іван… Волосся — дуба,<br />
Лице натхненне і худе…<br />
Під місяцем біліють зуби,<br />
І кров тече з притислих губ…<br />
Він у білизні, наче труп,<br />
Стоїть у місячній кімнаті,<br />
Неначе Марко той проклятий.<br />
Ось повертається, іде,<br />
Ляга на ліжко і безмовний<br />
Так страшно дивиться у тьму…<br />
Крізь вікна — хмар кривава вовна<br />
Про смерть нагадує йому,<br />
Коли, покинутий своїми,<br />
Програє він рішучий бій<br />
І у Молдавії сумній<br />
Безславним сном старий спочине.</p>
<p>Як тяжко знов! Ось по кімнаті<br />
Іде його старенька мати,<br />
Благословля його хрестом.</p>
<p>— Готовий будь! Збирайсь, мій сину!<br />
Народ хвилюється кругом…<br />
Будь оборонцем України,<br />
Що на шаблюки точить рала.<br />
Тебе народ і бог обрали!<br />
Надінь шолом і меч візьми,<br />
Стань на чолі, здійми повстання,<br />
Нехай чека тебе за теє<br />
Страшна дорога Моїсея,<br />
Доноси, зрада і вигнання…<br />
Та доля страдників така.<br />
По їх дорозі в бурі часу<br />
Колись пройдуть нестримні маси…<br />
Хай не здригне твоя рука,<br />
Будь смолоскипом днів нових!<br />
Хай ти згориш, і вітру сміх<br />
Розвіє попелом надії, —</p>
<p>Той не живе, хто жити вміє<br />
З душею темною раба.<br />
Життя ж — це вічна боротьба!<br />
І тільки сильними народи<br />
Куються в нації, ідуть<br />
Крізь бурі в радісні походи,<br />
Торують для нащадків путь.<br />
Їм не страшні ні жар, ні лід,<br />
Бо їхня воля, як граніт.</p>
<p>Люби ж, мій синку, свій народ,<br />
Веди його і йди за ним.<br />
Хай не спиня пожежі дим,<br />
Не кривить в крик твій юний рот,<br />
Усе стерпи! Готовий будь!<br />
Хоч і тяжка твоя дорога,<br />
Та це, мій хлопчику, нічого.<br />
Сідлай коня — і швидше в путь!<br />
Хай не ляка тебе могила!<br />
Їй хрест бриснув, як меч кривавий,<br />
Десь загуло стократно: “Слава!..”</p>
<p>“На смерть мене благословила, —<br />
Іван подумав: — Я готов.<br />
Тепер я знаю, що робити.<br />
Я розкажу, чиї ми діти,<br />
Я возведу ясні міста…<br />
Нас поведе вперед любов,<br />
Любов і слава золота!”<br />
Він довго зорив, до утоми<br />
В куток таємний і знайомий,<br />
Де мати чорна і бліда<br />
З хрестом пропала без сліда.</p>
<p>Даремно звав її Іван<br />
І простягав до неї руки, —<br />
В кутку тремтів якийсь туман, —<br />
Ридала пісня… Й тужні звуки<br />
За серце тисли молоде…</p>
<p>Незчувсь Мазепа, як вікно<br />
Залив багрянцем юний день,<br />
Як Юзя перед ним давно<br />
Стояла, наче на молитві.<br />
І снив він про походи й битви,<br />
Коли крові густе вино<br />
Поллється по степах широких,<br />
Де йтиме цар нестримним кроком<br />
“В Європу прорубать вікно…”<br />
Він чує, цар іде по ньому,<br />
У грудях грузнуть каблуки,<br />
Так важко дихати старому…<br />
— Чом ти прийшов до мого дому,<br />
Північний злодію? Чому<br />
Мене штовхаєш ти у тьму?..<br />
Що я зробив тобі, проклятий?..<br />
Але у відповідь гармати<br />
Гримлять під мурами Полтави,<br />
І заглушає крики “слава”,<br />
Мов рух розпечений ядра,<br />
Погребним гуркотом “ура”.<br />
Іван схопив себе за груди,<br />
Сорочку рве, кричить, рида…</p>
<p>І панна злякана, бліда<br />
Його в сльозах од муки будить.</p>
<p><em>МАЗЕПА</em></p>
<p>Коня! Скоріш мені коня!<br />
Дай шаблю й чоботи, кохана,<br />
Тендітна горлице моя!<br />
Та не побачиш більш Івана,<br />
Цей палац покидаю я.</p>
<p><em>ЮЗЯ</em></p>
<p>Та що ти, любий! Ти — як тінь,<br />
Тебе на смерть розіб’є кінь…<br />
Тобі лежать ще довго треба!</p>
<p>Але не слухає Мазепа<br />
І хоче встати, та легка<br />
Лілейна Юзина рука<br />
Його тримає й не пуска.</p>
<p><em>МАЗЕПА</em></p>
<p>Я хочу швидше відціля<br />
Віддячить москалю і ляху,<br />
Що мій народ ведуть на плаху<br />
Під сміх царя і короля!<br />
Що так знущаються над ним,<br />
Несуть йому ганьбу, образи!..<br />
А я забув його накази<br />
Й життя розмінюю на дим.<br />
Крізь мури пишні і багаті<br />
Я чую плач його, як дзвін…<br />
Я — в пишнім палаці, а він<br />
Гниє рабом у власній хаті.</p>
<p>Народе мій! В твоїй журбі<br />
Невже нема чого робити?..<br />
Невже судилося тобі<br />
Рабів і зрадників плодити?!<br />
А доля іншою була б…<br />
Хто ж поведе тебе повстати,<br />
Коли і я, мов пес, мов раб,<br />
Тебе зміняв на ці палати?<br />
Де взять тобі своїх месій,<br />
Коли і я такий, як всі?</p>
<p><em>ЮЗЯ</em></p>
<p>Ой, заспокойся, любий мій!<br />
Не можна ж так! Я — ніби рана.<br />
Невже в цей час твоя кохана<br />
Така чужа душі твоїй?<br />
А я усе зроблю, мій милий,<br />
Щоб буть з тобою до могили,<br />
Піду в огонь і боротьбу,<br />
Я розділю твою судьбу,<br />
Степами буду золотими<br />
З тобою скрізь блукати я.<br />
Однині будуть хай моїми<br />
Любов і ненависть твоя!<br />
Хай коні ждуть, і шабля, й слава,<br />
І козаків бурхливі лави, —<br />
З твоїм зіллється Юзі слід,<br />
Коли одужаєш, як слід.</p>
<p>Неначе хмар останнє клоччя<br />
Пропали привиди кругом.<br />
І перший раз за довгі ночі<br />
Іван заснув спокійним сном.</p>
<p><strong>IV</strong></p>
<p>Був день за вікнами такий,<br />
Коли сидіть в кімнаті жалко:<br />
Блискучий, тихий і лунких…<br />
Над нерухомим білим парком<br />
Тремтіла синь, кричали галки,<br />
І сніг летів, летів і танув<br />
На чорних кучерях Івана,<br />
Що по дорозі тих йшов<br />
І тепло марив про любов,<br />
Про дні, коли він на коневі<br />
Побачить знов сади вишневі,<br />
Там, ще колись малим він жив,<br />
Почує дзвін монастирів<br />
І шум привітної діброви,<br />
Дівчат і хлопців чорнобрових<br />
У хороводі молодім…</p>
<p>Там рідний край, там рідний дім.<br />
А тут алеї нескінчимі…<br />
Йому давно набридло вже<br />
Життя розкішне і чуже<br />
І Юзя з синіми очима,<br />
Як усміх осені прощальним,<br />
Задуманий і золотий…<br />
Іван на себе тільки злий,<br />
Що був такий сентиментальний.<br />
Чужі героям почуття<br />
Людини тихої, малої.<br />
Їх вабить іншеє життя<br />
У шумі радісному зброї,<br />
Орлами думи їх летять,<br />
Мов до вершини снігової,<br />
До того, що дається з бою.<br />
А що само до них іде,<br />
Їх вабить на короткий день,<br />
На мить. Бо кличе їх багрянь<br />
Нових вражінь, де серце тане,<br />
Щоб знов у пристрасті шукань<br />
Іти до обріїв незнаних.<br />
Так і з Мазепою Іваном,<br />
Що до нових іде хотінь<br />
І потопає в їх отруті…<br />
В його душі, нічим не скутій,<br />
Жіночі образи забуті<br />
Живуть, як відгомін, як тінь,<br />
І тільки про Вкраїну мрія<br />
Над ними вічно пломеніє…</p>
<p>V</p>
<p>Уздрів Мазепа на балу<br />
Дружину одного магната…<br />
Забув про Юзю він і свято<br />
Молився білому чолу,<br />
Бровам і віям тим крилатим,<br />
Що обернули день на млу<br />
Для пажа. Бо була для нього<br />
Терезія холодна й строга.<br />
Вона не йшла — пливла землею…<br />
Її скорити він не міг,<br />
Хоч вився хмелеи перед нею<br />
Й барвінком слався їй до ніг…<br />
Він ніс у серці муки жало,<br />
Став білий світ йому, як тьма.<br />
Здавалося, що жить — дарма.<br />
Але вона все удавала,<br />
І в цім призналася сама<br />
У шумі і у сяйві бала<br />
Під світлий музики прибій,<br />
Коли на талії гнучкій<br />
Рука Іванова лежала.</p>
<p><em>МАЗЕПА</em></p>
<p>Знов світ ясний і зникла тьма,<br />
І в серці повно дня сіяння…</p>
<p><em>ТЕРЕЗА</em></p>
<p>Який це жах! Я вам сама<br />
Освідчилася у коханні!</p>
<p><em>МАЗЕПА</em></p>
<p>Для мене ви — зоря світання,<br />
І в світі кращої нема!<br />
Любов і зряча, і сліпа,<br />
Вона не знає меж між нами.</p>
<p>Так розмовляли їх устами<br />
Серця закохані між “па”.<br />
А Юзя вже в монастирі,<br />
Й перед розп’яттям, мов з туману,<br />
Очей сіяють дві зорі<br />
В жаркій молитві за Івана.<br />
Все в’януть губ її цвіти,<br />
Що все шепочуть із журбою:<br />
“О, пане Єзус мій, прости<br />
Його за зроблене зі мною!<br />
Тебе, святий, про це благаю,<br />
З собою у тяжкій борні!<br />
За все, що він зробив мені,<br />
Прости його, як я прощаю”.<br />
Минають ночі, линуть дні,<br />
А Йвана Юзя все ж кохає<br />
У монастирській тишині.</p>
<p>Терези муж на полювання<br />
Подався з друзями у гай.<br />
Ну, що ж, герою мій, Іване,<br />
Покіль ти молодий, кохай,<br />
Шепоче він: “Моя кохана!” —<br />
Забувши Юзю без жалю…<br />
І губи губ шукають п’яно…<br />
— Терезо!.. Я тебе люблю!<br />
— І я тебе люблю, Іване!..<br />
Вона шепоче, вся в огні…<br />
— Коханий мій! — Моя кохана!<br />
Глядять зірки в вікно розкрите,<br />
В кімнату ллється квітів пах.<br />
І сяйвом місячним залитий<br />
Спить гордий замок у садах…<br />
Та що це?.. Гомін… Дзвін копитний<br />
Ввірвався в аромати руж.<br />
Вернувся хмурий, непривітний,<br />
Старий, ревнивий пані муж.<br />
Він одхиляє саду віти,<br />
Він не чорняв, але й не рус.<br />
І, наче кат, гризе сердито<br />
І крутить, крутить довгий вус.<br />
— Що нам робить? — рида Тереза. —<br />
Тебе він візьме в гострі леза!<br />
Огні ж все ближче між дерев…<br />
— Тікай, тікай! — блага Тереза, —<br />
Він розтерзає нас, як лев!<br />
Так ніч закінчилась жадана.<br />
У двох серцях і мука й тьма…<br />
Але куди тікать Івану,<br />
Коли і виходу нема,<br />
Коли в напрузі дужих рук<br />
Веде коня його гайдук…<br />
Коли в пробуджені палати<br />
Іде гроза поміж дерев,<br />
І чуть магната хижий рев:<br />
— Я покажу тобі, проклятий,<br />
Як зводити чужих жінок,<br />
Так, покажу, — о правий боже, —<br />
Що й сам король не допоможе!<br />
Гримить все ближче грізний крок…<br />
Під владним помахом руки<br />
(А серце то біжить, то стане)<br />
Розкрились двері, й на Івана<br />
Накинулися гайдуки,<br />
Щоб взять його на гострі леза…<br />
Так думав він… “Прощай, мій рай!”<br />
Й вона йому: “Прощай, прощай!”<br />
Все знав зарані муж Терези,<br />
Не їздив в гай, у море трав…<br />
Не полював у хащах звіря,<br />
А розлютований без міри,<br />
Мазепу він уполював.<br />
З наказу пана слуги пана<br />
(Була недовгою борня)<br />
Ремнями прив’язали Йвана<br />
Гуртом до дикого коня<br />
Й бичами вдарили!.. Од брами<br />
З них кожний наче одлетів…<br />
І кінь шалений копитами<br />
У дике поле загримів…<br />
“Прощай, прощай, моя кохана!” —<br />
Шепнув нещасний і зомлів.</p>
<p><strong>VI</strong></p>
<p>Кого це кінь несе у полі<br />
З скаженим тупотом у синь?<br />
І за конем у далі голі<br />
Між довгих трав стрибає тінь.<br />
Юнак прив’язаний до нього,<br />
З спини його звисає вниз.<br />
Йому скрутили руки й ноги<br />
Ремнями туго… Моря бриз<br />
Нагадує безмежне поле.<br />
Під вітром трави, як води<br />
Мінливі пасма на просторі,<br />
Все хиляться туди й сюди,<br />
Неначе хвилі в синім морі…<br />
За жінку пана постраждав<br />
Юнак і мчить безмежним степом<br />
І тоне в океані трав…<br />
Хто цей юнак?<br />
Та це ж Мазепа…<br />
Йому нічого вже не треба, —<br />
Коня частиною він став.<br />
В нестямі він. І кров обличчя<br />
Ось-ось розірве… Небеса<br />
До нього хиляться все ближче,<br />
А голова його звиса<br />
З коня все нижче і все нижче…<br />
Та що це зникла в травах тінь,<br />
І вдарився об землю кінь!..<br />
Його сховали довгі трави<br />
В своїй зеленій глушині!..<br />
Лиш чули хрип його кривавий<br />
Орли в гарячій вишині…<br />
Та ось наблизилося двоє<br />
І з коней злізли. Юнака<br />
Звільнила дужая рука,<br />
Ремні розрізавши тугії,<br />
І затремтіли довгі вії…<br />
А вдалині тумани гір…<br />
Неначе обважнілі хмари…<br />
Одкрив Мазепа синій зір,<br />
А перед ним стоять татари…</p>
<p><strong>VII</strong></p>
<p>І от Мазепа у Криму<br />
На виноградниках працює,<br />
А в дар за це — лиш бич йому…<br />
Жага в душі його вирує,<br />
Жага свободи, щоб летіть<br />
У полі на коні баскому<br />
І не коритися нікому,<br />
І були вільним кожну мить.<br />
І буде так. Бо так він хоче.<br />
Розквітне знов йому весна.<br />
В його уяві карі очі,<br />
Що бачив з ханського вікна,<br />
Коли стинали рожі леза.<br />
Оксани очі — не Терези,<br />
Яка причиною була<br />
Того, що він в степу глухому,<br />
Де лиш орли у вишині,<br />
Ледь не загинув на коні.<br />
Вночі він буде в тім саду,<br />
Де із вікна побачив очі<br />
Та дві коси важкі дівочі<br />
У сонця жовтому меду,<br />
Що розганяв туман на клоччя…<br />
Вони умовились втекти,<br />
І на конюшні хана коня,<br />
Що вкраде він, копитом б’ють,<br />
Неначе вершників двох ждуть,<br />
І очі їм горять червоні,<br />
Щоб в далі їх нести ясні,<br />
Татарські коні вороні.</p>
<p>І ніч прийшла. Іде Іван.<br />
А по траві повзе туман,<br />
Росою мочить юні руки,<br />
За ним глухі копитні звуки,<br />
Веде він коней вороних,<br />
Як слід осідланих, як треба…<br />
Лиш зорі бачили із неба,<br />
Коли украв Мазепа їх.<br />
В кущах він коней залишив<br />
І через мур у сад подався.<br />
Й таким солодким показався<br />
Мазепі соловейка спів,<br />
Що срібним сміхом заливався<br />
Поміж трояндових кущів.<br />
Він жде. Шепоче він: “Кохана!<br />
Виходь. Я жду, я твій Іван,<br />
Щоб пригорнуть гнучкий твій стан,<br />
Моя солодка і жадана!”<br />
А зорям дальнім, наче ранам,<br />
Нема числа у вишині…<br />
Вони далекі і ясні,<br />
Горять незлічним караваном<br />
У неосяжній глибині…<br />
І вийшла янголом туманним<br />
У сяйві місячнім Оксана…<br />
І бачив місяць, як в траві<br />
За муром зникли тіні дві,<br />
Що віддались обіймам долі…<br />
А потім бачив їх у полі,<br />
Де квіти слались їм до ніг…<br />
За Перекопом бачив їх…</p>
<p><strong>VIII</strong></p>
<p>В тривозі хан. І серце в’яне.<br />
Оксана зникла. Все дарма.<br />
Він од любові, наче п’яний…<br />
А раз нема його Оксани,<br />
То і життя йому нема.<br />
— До мене! Гей, сідлайте коні,<br />
Відважні вершникі мої!<br />
Степ затрясеться од погоні,<br />
В садах замовкнуть солов’ї…<br />
Хай до шабель сверблять долоні, —<br />
Узнають всі мою могуть.<br />
Коли ж догнать не зможуть коні, —<br />
Гяурів стріли доженуть!</p>
<p>Вперед, о вершники! До брані!<br />
Загін готов. Сіяє хан,<br />
Немов алмаз в своїм убранні…<br />
Він очі виріже кохані,<br />
Гнучкий її зламає стан!..</p>
<p>— Вперед, о вершники, вперед!<br />
Він весь, немов кривавий бред…<br />
І одчиняють дзвонні брами<br />
Раби смуглявими руками…<br />
Татари в сідлах, як один…<br />
І в гори вирушив загін.</p>
<p><strong>IX</strong></p>
<p>Все степ і степ… Імлу німую<br />
Проміння рве в ранковій млі,<br />
І даль двох вершників малює<br />
На тлі багряної зорі.<br />
Вони летять, немов лелеки,<br />
Стомився страшно з них один.<br />
За ними чуть глухий, далекий<br />
І зброї, і копитів дзвін.<br />
Все ближче він… І все сумніше<br />
Оксана дивиться в блакить…<br />
Під нею кінь так важко дише,<br />
І спотикається, й хрипить.<br />
А хан все ближче… Чути крики…<br />
Його загін у льоті дикім<br />
Протори рве… Сивіє мла.<br />
Оксані серце муки тисне…<br />
І дзвоном радісним стріла<br />
Уже співає смерті пісню…<br />
За нею друга… Без кінця<br />
Вони летять жагучим роєм,<br />
Співаючи над головою,<br />
І все страшніше пісня ця<br />
То підіймається, то тане<br />
І пропадає без сліда…<br />
Мазепа мчить і на Оксану<br />
З журбою скоса погляда.<br />
Співають стріл кругом рої…<br />
Ось кінь захеканий її<br />
Спіткнувся на обидві ноги<br />
Й почав хилитися набік…<br />
І повний смертної тривоги<br />
Протяв далінь Оксани крик.<br />
Вона лице схилила біле<br />
Коневі в гриву, впала з ним,<br />
Стріла в спині їй затремтіла<br />
Кінцем роздвоєним своїм…<br />
Нічого більше їй не треба.<br />
Й спинив коня свого Мазепа.<br />
“Умерти з нею!” — дума він.<br />
То чий, то чий летить загін,<br />
Подібний до важкої хмари?..<br />
Чому спинилися татари<br />
Й замовк побідний їхній сміх?<br />
Невже злякав Мазепа їх?<br />
Над полем вітер тужно лине<br />
І сходить сонце. Буде бій.<br />
То запорожців з України<br />
Веде вусатий курінний.<br />
За бідних сестер, матерів,<br />
За поневолених братів,<br />
За спалені безжально хати<br />
Він їх веде в огонь відплати,<br />
Старий, та з серцем молодим,<br />
На дикий, непокірний Крим.<br />
Все степ і степ. Без крику й мови<br />
Мчить козаків страшна підкова<br />
Туди, де кров не спинить біг,<br />
Де грізно ждуть татари їх…<br />
Вони стоять залізним ладом,<br />
З-під брів горять їх очі злі,<br />
І ллється сонце водоспадом<br />
На їх оголені шаблі…<br />
Хай не один на цій землі<br />
Впаде, і очі під чадрою<br />
Заплачуть теплою сльозою, —<br />
За те вгорі, де неба муть,<br />
Покірні гурії їх ждуть.<br />
Їм Азраїл відчинить браму<br />
Туди, де музика, де спів…<br />
І витягненими шаблями<br />
Вони стрічають козаків…<br />
За вдар удар, і смерть, і мука<br />
Об тіло сталь так тупо стука,<br />
В одній юрбі свої й чужі…<br />
Мов після довгої розлуки<br />
Зустрілися товариші,<br />
Веселі лицарі пригожі,<br />
Й націлуватися не можуть…<br />
Вже коні мчать без верхівців,<br />
Що осідлали їх востаннє<br />
Чужим на сльози і на жах,<br />
І марно кличе їх іржання<br />
Своїх соратників в боях.<br />
В крові рубається Мазепа,<br />
Навколо все, немов пожар…<br />
І лицарі чубаті степу<br />
Все дужче тиснуть на татар,<br />
З боків обходять їх… Нікого,<br />
Нікого випустить… “Живого<br />
Хватайте хана! Гей, хватай!”<br />
Горить клинків кривавий гай…<br />
І раптом шабля курінного<br />
З рукою впала на дорогу,<br />
Став гаснуть зір його швидкий…<br />
І захитались козаки…<br />
Ослаб їх тиск… Татарську зброю<br />
Вже не зламать сьогодні їм.<br />
І джура вивів з кола бою<br />
Коня з нестямним курінним.<br />
Вже козакам не бачить Криму,<br />
Там, за горами голубими…<br />
І вал чубів, як в бурю сад,<br />
Почав котитися назад,<br />
Мов захитались далі степу…<br />
В цю мить жахливу крик Мазепи<br />
Нову енергію бійцям<br />
Улив. “До мене, товариство!”<br />
І коні буряною ристю<br />
Помчали з кола козаків,<br />
Що вже стискалися грозово…<br />
Удар! Удар! І знов, і знову<br />
Впав на Мазепу… Світ хитнувсь…<br />
Та кінь під ним не спотикнувсь…<br />
Його за повід хтось рукою<br />
Й Мазепу вивів з пекла бою.<br />
Коли ж розкрив зіниць огні, —<br />
Це що таке? О добрі люди!<br />
Маленький дяк з хрестом на грудях<br />
Летів з ним поруч на коні…<br />
Та знов наскочили татари.<br />
Дощем посипались удари,<br />
Було лиш чуть: тупу-тупу!..<br />
І довго гналися татари<br />
За козаками по степу.<br />
Зайшло вже сонце. Зорі небо<br />
Поволі вкрили без доріг.<br />
Але ще довго чув Мазепа<br />
Погоні крики в тишині…</p>
<p><strong>X</strong></p>
<p>Гарматні жерла з-за валів<br />
На хвилі дивляться суворо…<br />
То Мати-Січ… Музика й співи<br />
Між куренів, як і учора.<br />
В жагучім блисканні шабель,<br />
Немов шабаш чортячий сниться,<br />
І поміж ними дяк-п’яниця,<br />
Немов Пилип із конопель.</p>
<p><em>ДЯК</em></p>
<p>Пий, товариство! Хто не п’є,<br />
У того в голові макуха.<br />
В ім’я отця й святого духа,<br />
Панове, пий, як пити є!<br />
Хай тонуть горе і досада,<br />
В горілці лиш одній відрада,<br />
Бо як зберешся в дальню путь<br />
У пеклі випить не дадуть!</p>
<p><em>МАЗЕПА</em></p>
<p>Я за визволення своє<br />
З тобою п’ю, великий дяче!<br />
Ти врятував життя моє,<br />
І я тобі за це віддячу.<br />
Обрали писарем мене,<br />
Щоб ваші подвиги у книги<br />
Всі записать… Буття жахне<br />
Мене навчило… Як вериги<br />
Тягар судьби я ніс в журбі,<br />
Та розтопило сонце кригу,<br />
І з снігу квіти голубі<br />
Щасливих днів життя в степах<br />
На мене глянули в сльозах…<br />
І попрощався я з журбою,<br />
Так пий же, дяче, я з тобою!</p>
<p>На Січ проміння сонця скоса<br />
Багряно глянуло… перо<br />
Хмарок, неначе листя стоси…<br />
А сонця золоте цебро<br />
З зеленим обрієм злилося,<br />
І вечір голубі покоси<br />
Поклав на стомлений Дніпро…<br />
Спахнули вогнища в Січі, —<br />
Там бубни б’ють в дзвінкі долоні…<br />
В гаю замовкнули пташки.<br />
І наче коні на припоні,<br />
У берег б’ються байдаки…</p>
<p><strong>XI</strong></p>
<p>Мазепа — писар курінний,<br />
Юнак лукавий і хоробрий.<br />
Його життя розширив обрій<br />
З життям безперестанний бій,<br />
Щоб знявсь він птахом до зірок.<br />
Та жаль, в Січі нема жінок.<br />
Вперед! Любов’ю я горю,<br />
І до народу, чий він син,<br />
Чия в бою не схибить зброя.<br />
Я ж українець, як і він,<br />
Дитя Комуни світової,<br />
Я партії своєї син<br />
І син донецького я степу,<br />
Що розірвав потали гать,<br />
Я серцем хочу показать<br />
Страшну трагедію Мазепи,<br />
І в ній<br />
в той час страшний незгоди<br />
Трагедію мого народу:<br />
Мазепа не осяг висот,<br />
Куди ведуть життя ідеї…<br />
В години зради і негод<br />
Його програло лихо злеє<br />
З землі омріяних свобод,<br />
Як богом обраний народ<br />
Прогнав в легенді Моїсея.<br />
Любив Вкраїну він душею<br />
І зрадником не був для неї.<br />
А Карл Дванадцятий?!. Це — так,<br />
Як Вашінгтонові французи<br />
Допомагали. Аж ніяк<br />
Це, мій товаришу і брате,<br />
Не можна зрадою назвати.<br />
І хай упав він в боротьбі<br />
На злі, скривавлені дороги…<br />
Цар православіє собі<br />
Взяв за союзника страшного.<br />
Церкви Мазепа будував,<br />
А цар із дзвонів лив гармати, —<br />
І цим, товаришу і брате,<br />
Хребет Мазепі поламав.<br />
І красеня зів’яли брови<br />
Разом із серцем у Молдові.<br />
Він серцем біль народу чув,<br />
Що вдаль дивився крізь багнети.<br />
І єзуїтом він не був, —<br />
Це тільки вигадка поета.<br />
І кров стікала на ріллю,<br />
Стискалось коло вужче й вужче…<br />
О Пушкін, я тебе люблю,<br />
Та істину люблю це дужче!<br />
Колись казав мені Коряк:<br />
“Петро був волею прогреса”,<br />
І розумів поет це так,<br />
Що впав під кулею Дантеса,<br />
Хоч Коряка він і не чув.<br />
І не хотів це зрозуміти,<br />
Петра вважаючи бандитом,<br />
Що в нас кріпацтва вік завів<br />
На радість злу багатіїв.<br />
Коряк казав: “Що — ваш Мазепа!<br />
Батурин бідний в нього був,<br />
А у Петра був Пітер!.. Степом<br />
Мазепа аж в Бендери гув,<br />
Історії розбитий цепом”.</p>
<p>Я думав: “Як же Вашінгтон,<br />
Коли був Лондон у англійців,<br />
Що збагатилися від вівців<br />
І задавали стіту тон!<br />
Що із Нью-Йорком Вашінгтон,<br />
З селом нещасним міг зробити<br />
Проти гіганта з островів!..<br />
І все ж гіганта він розбив,<br />
Як вітер розбивав сердитий<br />
Громади хвиль під радий спів,<br />
Коли ламає саду віти!<br />
Чого ж Мазепа не розбив<br />
І не злетів він до висот?..<br />
Бо не пішов за ним народ<br />
Шляхом і радості й надії.<br />
Не зрозумів його він мрії…<br />
Та й як він зрозуміти міг<br />
На перехресті злих доріг,<br />
Під ураганами негод!..<br />
Бо помиляється й народ,<br />
І гнеться, як від бур лозина,<br />
Та не ламається з негод.<br />
Прости мене, моя Вкраїно!<br />
Тобі молюсь… Мене прости!<br />
Мене ж бо породила ти,<br />
Мені дала ти карі очі,<br />
Й я бути виродком не хочу.<br />
Ти у кривавих злих вітрах<br />
Ішла, не маючи кордонів,<br />
В глухих оголених степах<br />
На люту радість царських тронів,<br />
Не так, як Венгрія. В горах<br />
Була її відпорна сила,<br />
Хоч тьма і Венгрію давила,<br />
Хоч предком був її Атілла.<br />
Не досягли ми тих висот,<br />
Що сяють іншим в морі слави…<br />
Бо помиляється й народ,<br />
Коли немає ще держави.<br />
Неначе збите градом жито,<br />
Були ми серед чорних піль…<br />
Бо не могли іще робити<br />
Централізованих зусиль,<br />
Не панували в власній хаті,<br />
Програвши з долею двобій,<br />
Як росіяни в дні прокляті,<br />
Коли їх полонив Батий.</p>

<div>




</div>

<p>В нас Академія була<br />
У той далекий, дальній час,<br />
Коли культура в нас цвіла,<br />
І навіть німці вчились в нас.<br />
А Мати-Січ! Ядро звитяг!<br />
Іще Вольтер писав про неї,<br />
Про малиновий слави стяг,<br />
Що гордо маяв над землею,<br />
Аж від Дунаю по Сиваш,<br />
Щоб нам в віках не знать загину<br />
І славив нашу Україну<br />
Сам Сагайдак — Суворов наш.<br />
Хіба це викреслиш? О ні!<br />
Це — серце вирвати із болем<br />
Із грудей власних, що гудуть<br />
Од бур чуття… Ні, не забуть<br />
Нам Войнаровського ніколи!<br />
В Сибіру згас він, одстраждав<br />
Під плач тайги і рев негоди…<br />
Його Рилєєв оспівав,<br />
Безсмертний син свого народу.<br />
Судьбу поетову кандальну<br />
Клянусь я оспівати теж<br />
І смерть його на тлі пожеж…<br />
Це буде пісня привітальна.<br />
Про це кажу, щоб кожен знав.<br />
Про “Малоросію печальну”<br />
Й сам Пушкін теж колись писав<br />
В своїй “Полтаві”. Наш Тарас,<br />
Що батьком став навік для нас,<br />
Не полюбив її, братове,<br />
Хоч і у ній натхненне слово<br />
Чеканне, наче кроків мідь.<br />
Та і за що її любить!<br />
“Донос на гетьмана-злодея<br />
Царю Петру от Кочубея”?!<br />
Бо бідний гетьман не “злодей”,<br />
А Кочубей — це ж Кучук-бей,<br />
Тому й такі його діла.<br />
Батия кров у нім текла,<br />
У голові, що вийшла з степу,<br />
Що відрубав її Мазепа.</p>
<p>Ну, годі відступів. Пора!<br />
Пора, товаришу і брате,<br />
Коня крилатого сідлати,<br />
Щоб знову лет його відчуть, —<br />
І “з Богом”, як то кажуть, в путь!</p>
<p><strong>XII</strong></p>
<p>А час летів і днів підкови<br />
Губив, як зорі — блиск в траву…<br />
І Самойлович сумнобровий<br />
Віддав Мазепі булаву,<br />
І той узяв її з любов’ю.<br />
Збудує він життя нове<br />
І зійде на його вершини.<br />
А крик гримить: “Нехай живе<br />
Великий гетьман України!”</p>
<p><strong>XIII</strong></p>
<p>Так ось він, Київ, що йому<br />
В Варшаві снився і в Криму,<br />
Коли розлука з ним проклята<br />
Дні обернула на тюрму,<br />
Якою волею судьби,<br />
Щоб знов любити і страждати,<br />
Він попрощався без журби.<br />
Тополі листячко лапате<br />
І весняний каштанів сніг…<br />
Ось чорнобривії дівчата<br />
В вінках із квітів голубих<br />
Попід зеленою горою<br />
Ідуть шумливою юрбою.<br />
І глянула не раз, не двічі<br />
Одна із них Мазепі і вічі.<br />
Він у червоному жупані,<br />
Байдужий, наче кам’яний…<br />
Він снить про зір з-під довгих вій,<br />
Бо все віддав своїй Оксані,<br />
Що десь, де сиві ковилі,<br />
Заснула на чужій землі.<br />
Там лиш вовків огненні очі,<br />
Немов свічки, горять у тьмі,<br />
Коли із неба зорі ночі<br />
Шлють промені, як сни німі…<br />
І дума він — о серця біг! —<br />
Оксани очі серед них.<br />
А сонце встане над травою,<br />
Немов над маревом ріки…<br />
Мазепо, тут вона з тобою,<br />
Як помах білої руки,<br />
Що проводжала в бурі бою<br />
Чи на бенкет… Згадки, згадки<br />
Течуть лазурною рікою.<br />
Подібні до Дніпра-ріки.<br />
. . . . . . . . . . . . . . . . . . . . .<br />
Красу він Києва відчув<br />
І матір бачив на хвилину.<br />
Та в Києві недовго був<br />
І в Білу Церкву знов полинув.<br />
У Кочубея гроші й слава,<br />
Його життя, немов весна,<br />
Й та, що любила Броніслава,<br />
Вже Кочубеєва жона,<br />
Вродлива жінка і лукава.<br />
Мазепу жду в саду вона.<br />
В кущах сіренький тьохка птах<br />
І очі мружить з насолоди,<br />
Там, де роса і прохолода…<br />
І в срібнім сяйві з небозвода<br />
Спить Біла Церква у садах.<br />
Спить Кочубей, йому й не сниться<br />
Про те, що за його вікном<br />
Його красуня-молодиця<br />
Тому, хто ніжний і мов криця,<br />
Схилилась на плече чолом.</p>
<p><em>МАЗЕПА</em></p>
<p>О, дай на тебе надивиться,<br />
Моя ти горлице ясна,<br />
Колись була ти цар-дівиця,<br />
Тепер татарина жона…</p>
<p>Горять зірки, мовчить алея,<br />
То стала вічність, наче мить.<br />
В обіймах гетьмана тремтить<br />
Жона нащадка Кучук-бея,<br />
А Кочубей, хильнувши, спить.<br />
У сні він, мов дитина, хлипа,<br />
Мов доля б’є його лиха.<br />
А за вікном зітхає липа,<br />
І Кочубеїха зітха.</p>
<p><em>КОЧУБЕЇХА</em></p>
<p>Буть треба далі од гріха,<br />
Та це зробить мені несила.<br />
Що я не мщу, а полюбила, —<br />
Моя вже доленька така.</p>
<p>Ти пам’ятаєш Броніслава?..</p>
<p>І знов цілунки й тишина…<br />
У Кочубея гроші й слава<br />
Та ще й зрадливая жона.<br />
Про щастя мріяла алея,<br />
Де соловей, квітки й роса…<br />
І день настав… У Кочубея<br />
З’явилась дівчинка-краса.<br />
Сидить господар-недотепа,<br />
Не зводить з дівчинки очей.<br />
Сміється радісно Мазепа,<br />
Мовчить рогатий Кочубей.<br />
А Кочубеїха (так треба, —<br />
Не марно тьохкав соловей)<br />
Від сивоусого Мазепи<br />
Не може одвести очей.<br />
В її уяві ніч… алея…<br />
І незабутня та весна…<br />
І до сумного Кочубея<br />
Говорить з усміхом вона.</p>
<p><em>КОЧУБЕЇХА</em></p>
<p>Чого мовчиш?.. Твоя ж дитина.<br />
А чи гадаєш, не твоя?..</p>
<p>І зашарілась, мов калина,<br />
Од серенади солов’я.</p>
<p><em>КОЧУБЕЇХА</em></p>
<p>Вона на тебе схожа дуже,<br />
А очі, очі, мов блакить.<br />
Усе мовчиш, сердитий муже,<br />
Хрещений батько ж не мовчить.</p>
<p><em>МАЗЕПА</em></p>
<p>Пощо мовчать, коли так ясно,<br />
Як у дитини на душі.<br />
Моя хрещениця прекрасна,<br />
Як місяць у нічній тиші.</p>
<p>(До Кочубея)</p>
<p>І схожа так на тебе дуже,<br />
Така ж смугленька, як і ти.</p>
<p><em>КОЧУБЕЇХА</em></p>
<p>Скажи хоч слово, любий муже!</p>
<p><em>КОЧУБЕЙ</em></p>
<p>До церкви треба скоро йти<br />
І помолитись за Мотрону,<br />
Щоб, як троянда, розцвіла<br />
Вона у домі білім цьому<br />
І, як тополенька, росла.</p>
<p><em>МАЗЕПА</em></p>
<p>Ну, що ж. До церкви вам дорога,<br />
Мені ж державнії діла.<br />
Я буду теж молитись богу,<br />
Щоб Мотренька, як цвіт, цвіла,<br />
Щоб не закрили світ їй тучі,<br />
Не знала щоб нужди заков.<br />
Не марно в ній тече жагуча<br />
Татарсько-українська кров.<br />
Кров степовая, не байдужа.<br />
Здорові будьте! Я пішов!</p>
<p>І вийшов він, як тінь багряна,<br />
З господи білої, мов вгруз<br />
У день, мов явір у тумани…<br />
. . . . . . . . . . . . . . . . . . . . . . . .<br />
А Кочубеїсі коханий<br />
Все снився й снився. Довгий вус<br />
Торкавсь до губ її гарячих,<br />
І сад пахтів диханням руж…<br />
Вона проснулась. Мотря плаче…<br />
А поруч спить рогатий мужж.</p>
<p>Минали дні, минали роки,<br />
Пливли, як в сонці та ріка.<br />
Росла смуглява й синьоока<br />
У Кочубеїхи дочка,<br />
На батька схожа, особливо<br />
Коли ще був він молодим.<br />
Росла струнка, росла щаслива.<br />
Щастило їй в житті у всім!<br />
Росла, тополенька неначе<br />
В киреї неба голубій,<br />
Швидка, нервова і гаряча,<br />
Як в спеку вітер степовий…<br />
Ну та ж татарська, видно, вдача в неї,<br />
Як у старого Кочубея,<br />
І викликають мрій рої<br />
Монгольські вилиці її…<br />
Росла і виросла на диво<br />
Така, як всі і не як всі,<br />
Не мовчазна й не говірлива,<br />
Немов конвалія в росі.<br />
Старий Мазепа все дивився<br />
І надивитися не міг<br />
У очі їй, немов молився<br />
Лиш їй, забувши про святих.</p>
<p>Як золота зорі бандура,<br />
Душа акорди струн бере…<br />
І протяла стріла амура<br />
Два серця — юне і старе.<br />
Неначе блискавка сліпуча,<br />
Пройшла крізь них не для біди,<br />
І стиснулись вони жагуче,<br />
Щоб битись разом назавжди.<br />
Мазепу все, усе тривожить,<br />
Він жити, жити поспіша.<br />
О, як старий любити може,<br />
Коли за обрій йде душа,<br />
Неначе сонце, що заходить<br />
Туди, де холод, тиша й мла,<br />
Й землі востаннє з небозводу<br />
Воно проміння посила…</p>
<p>Іще нема зорі заграви,<br />
І коників змовкає хруст.<br />
А сонечко цілує трави<br />
Вогнем своїх кривавих уст…<br />
І довго ще печаллю степу<br />
Горить зоря… Так і Мазепа,<br />
Старий, як осені мотив,<br />
У Мотрі юність полюбив,<br />
І груди рвуть йому зітхання.<br />
Він знає, це — любов остання.</p>
<p>А Кочубеїха, як вир,<br />
Зла на дочку і на Мазепу…<br />
Її терзає любий звір,<br />
І звір цей — ревнощі.<br />
Не треба<br />
Їй різких доказів. Все ясно.<br />
До сліз закохана в Мазепу<br />
Її дочка, як день, прекрасна.</p>
<p><em>КОЧУБЕЇХА (до Мотрі)</em></p>
<p>Забудь його, бо він старий,<br />
Та ще й хрещений батько твій.<br />
Ти молода, а він примара.<br />
І юності старе — не пара.</p>
<p><em>МОТРЯ</em></p>
<p>Ні, пара! пара! Ти — примара,<br />
Коли на нього кажеш це!<br />
Чого гориш, як од пожару,<br />
Коли уздриш його лице?!</p>
<p>Гадаєш, я не помічаю.<br />
Мов мак, лице твоє цвіте…<br />
Так знай же, я його кохаю.<br />
Хрещений батько! Це — пусте,<br />
Любов ніяких меж не знає.<br />
Моє він сонце золоте.<br />
Й я сонця іншого не знаю.</p>
<p>Од люті мати ломить руки,<br />
З очей її пашить вогонь.</p>
<p><em>КОЧУБЕЇХА</em></p>
<p>Я прокляну тебе, гадюко,<br />
Забудь його, забудь його!</p>
<p>Але для Мотрі перепони<br />
Немає і не може бути.<br />
Забуть Мазепу, щастя сон,<br />
Це значить дихати забути.</p>
<p>Неначе буря у палаті,<br />
Мов я із Мотрею кричу.</p>
<p><em>МОТРЯ</em></p>
<p>Як так, то будьте ви прокляті,<br />
Я до Мазепи утечу!<br />
Люблю його я щиро, чисто.<br />
І він мене не улещав.<br />
Я віддала йому намисто,<br />
Щоб він про мене пам’ятав,<br />
Щоб думав він, що я неначе<br />
Злила з ним серденька вогонь,<br />
Щоб відчував, як кров гаряча<br />
Тече із жил моїх в його…</p>
<p>На Білу Церкву світять зорі,<br />
І лист тополі шелестить.<br />
Замкнули Мотрю у коморі.<br />
Заснуло все. Вона ж не спить.<br />
Для нього все вона забула,<br />
А у саду кипить весна…<br />
І Мотря привидом майнула<br />
В траву з високого вікна.</p>
<p>Хіба для неї перепони<br />
Старої матері прокльони<br />
І навіть бог, що як блакить…<br />
Вона біжить повз вишні й клени,<br />
У палац гетьмана біжить…<br />
А серце б’ється так шалено,<br />
І кров у жилах так горить…<br />
Буть тільки з ним! І більш не треба<br />
Нічого їй. Буть тільки з ним!<br />
І от вона уже в Мазепи,<br />
В його покої голубім.</p>
<p><em>МАЗЕПА</em></p>
<p>Як ти прийшла, моя кохана,<br />
Як ти могла таке зробить?<br />
Як серце у твого гетьмана<br />
У грудях стогне і болить!<br />
Що скажуть люди?! Як це можна?<br />
Втекти до мене од батьків!<br />
Горить душа моя тривожна,<br />
Мене лякає божий гнів<br />
І людський суд. Моя хрещена!<br />
Та людям мук моїх не знать.<br />
О, як хотів би “наречена”<br />
При всіх на тебе я сказать.<br />
Твоїх батьків я ублагаю<br />
Вогнем моїх пекучих сліз.</p>
<p>І гетьман в сад, що все зітхає,<br />
Мотрону на руках поніс.<br />
Несе, а горе скалить ікла,<br />
І серце крає меч біди…<br />
Ось Мотря вирвалась і зникла<br />
З очей, неначе назавжди.</p>
<p>Вона гарячим вітром степу<br />
Помчала й зникла у кущах.<br />
І наче зорі, у Мазепи<br />
Мотрони очі у очах…</p>
<p>В тиші палат журба безкрая,<br />
Десь плаче Мотря, вся в сльозах…<br />
А Кочубеїха благає<br />
Свого татарина, на жах<br />
Йому й собі, — вся гнів і крик, —<br />
За Мотрю, зганьблену навік,<br />
І потай дума сумовито:<br />
“І за мою любов розбиту,<br />
За все Мазепі відплати!”</p>
<p><em>КОЧУБЕЇХА</em></p>
<p>Втекти від нас! Його це чари!<br />
Як серце рветься од тривог!<br />
Ніколи їм не були в парі,<br />
Цього не хочуть церква й бог.</p>
<p>Як не блага він, не ворожить,<br />
Закляттям загубивши лік,<br />
Та за дружину буть не може<br />
Йому хрещениця повік.<br />
Та ще він зрадник. Чорні мрії<br />
В душі од всіх охороня<br />
І проти матері-Росії<br />
Готує тайно повстання.</p>
<p>Я знаю все. Пиши Петрові,<br />
Пиши, покіль ми ще живі,<br />
А то настануть дні грозові,<br />
І ми потонемо в крові…</p>
<p>Й хтозна, чи виринемо потім,<br />
Бо вся Вкраїна — збройний стан.<br />
Буть швидко вибуху. Це — злодій,<br />
Це супостат, а не гетьман.</p>
<p>Петрові будем ми в пригоді,<br />
Й він не забуде нас. Пиши.<br />
І пише Кочубей: “…він злодій…”<br />
Лиш Мотря плаче у тиші…</p>
<p><strong>XIV</strong></p>
<p><em>Кто при звездах и при луне </em><br />
<em>Так поздно скачет на коне? </em><br />
<em>                              О. Пушкін</em></p>
<p>У сяйві зоряних огнів<br />
Кого це кінь шаленим скоком<br />
Несе на північ, в даль степів?..<br />
Це красень Іскра, що любив<br />
Над зорі Мотрю синьооку<br />
І тільки нею в мріях жив.<br />
Він нею жив. Ночей немало<br />
Не спав од дум, що, як ріка,<br />
Йому всю душу заливали…<br />
А Мотря тільки кепкувала<br />
З закоханого юнака.<br />
Хоч трохи, може, й жалкувала.<br />
Та що ж, знать, бог так захотів,<br />
Що чорні брови проміняла<br />
Вона на злами сивих брів,<br />
І гетьмана рабою стала.<br />
Як жар, у жилах юна кров…<br />
Летить козак удаль досвітну…<br />
Його ненависть і любов<br />
Женуть на північ непривітну…<br />
Так. Перед ним мета одна,<br />
Це — жало видерти зміїне<br />
З зрадливих уст! Не знають сна<br />
В нім лють на гетьмана страшна<br />
Й любов до Мотрі й України.<br />
Біжить назустріч далина,<br />
Що ледь світає над землею…<br />
А серце сеє — журби мара…<br />
Летить з доносом Кочубея<br />
Полковник Іскра до Петра.</p>
<p>Цар не повірив в діло злеє,<br />
Не скинув ще довіри пут.<br />
Віддав він Іскру й Кочубея<br />
Мазепі на суворий суд.</p>
<p>І от. Шумить майдан широкий<br />
Од розхвильованих людей…<br />
А біля плахи сумноокий<br />
В сорочці довгій Кочубей.<br />
Усе в зловісних фарбах тоне,<br />
Для нього даль вже нежива…<br />
І коло ніг його холоне<br />
Кривава Іскри голова.</p>
<p>Кат одрубав її… На жертву<br />
Пішов юнак, а міг би жить…<br />
І очі холодно і мертво<br />
В холодну дивляться блакить…</p>
<p>Над батьком Мотрі небо хмуре…<br />
Дочка десь плаче у юрбі,<br />
І, наче траурна бандура,<br />
Ридають далі голубі…</p>
<p>Так світло й легко над землею,<br />
А на землі в сльозах любов.<br />
І на сорочці Кочубея<br />
Горить багряно Іскри кров…</p>
<p>“Держіть її! Держіть!” Юрбою,<br />
Немов потоком, хтось пливе…<br />
Обличчя, наче неживе,<br />
І очі з чорною журбою</p>
<p>У простір дивляться… “Держіть!”<br />
То Кочубеїха… Не в силі<br />
Страшного горя пережить.<br />
За грані волі в ній, як хвилі,<br />
Душі розхлюпалась блакить…<br />
“Держіть її!.. Держіть!.. Держіть!..”</p>
<p>Любило так це серце щире…<br />
Кому ж його любов жива?<br />
На шию впав удар сокири,<br />
І покотилась голова<br />
По ешафоту і землею…</p>
<p>Красиві зайві тут слова.<br />
Така вже доля Кочубея…<br />
Там десь прозорий хорів спів…<br />
А він лежить, мов небо лине…<br />
Він теж по-своєму любив<br />
Свою нещасну Україну.</p>
<p>А Кочубеїха! Вона<br />
З наказу гетьмана Мазепи<br />
Худа, розпатлана й страшна<br />
Мчить за конем широким степом…<br />
Вона біжить, а кінь — все швидше<br />
З хвостом нап’ятим, як струна,<br />
Летить, копитом б’є в обличчя<br />
Нещасну страдницю… Одна<br />
В широкім і безжальнім полі<br />
На жертву і коневі й долі<br />
Катами віддана вона.</p>
<p>Ремні їй вгризлись туго в руки.<br />
Вона ж не розуміє муки,<br />
Співає щось і об грудки<br />
Грудьми все б’ється…<br />
Тіло рветься,<br />
Земля оголює кістки<br />
Од м’яса їй… Вона ж сміється…<br />
Аж доки… Доки лиш кістяк<br />
Пропав, де в житі квітне мак.<br />
У хмарку місяць загорнувся,<br />
В траву лив сльози золоті…<br />
А кінь додому повернувся<br />
З ремня огризком на хвості…</p>
<p>Так важко дихав чорногривий,<br />
Неначе гору поборов…<br />
І довго конюх буркітливий<br />
Стирав з хвоста засохлу кров.</p>
<p><strong>XV</strong></p>
<p>Іще в Січі, о даль моя,<br />
Ховаючи таємні мрії,<br />
Йван зненавидив Палія<br />
За те, що він любив Росію.<br />
А скільки в нім таємних мрій,<br />
Що він беріг в ім’я любові<br />
До України, боже мій!<br />
Тепер полковником Палій<br />
На правім березі Дніпровім.</p>
<p>“Літа, літа… Промчали ви…<br />
Невже рабом і я загину?”…<br />
А довгі руки із Москви<br />
Все обіймають Україну…</p>
<p>“Ні, лобом не розбить бетону<br />
Й сказать, де наші, де чужі,<br />
Коли стрілецькі гарнізони<br />
У кожнім місті, як ножі!..”</p>
<p>Так думав він, а кінь копитом<br />
Простори рве і землю б’є<br />
Під вітром злякано-сердитим…<br />
Земля моя, життя моє!</p>
<p>Іван Степанович старіє,<br />
Для нього це не новина.<br />
Його волосся й давні мрії<br />
Вже вкрила років сивина…</p>
<p>“Ах, той Палій!.. Палій, Паліє!<br />
Тобі дорога вся ясна.<br />
Мені ж…” І гетьман шаленіє,<br />
А в серці ненависть одна.<br />
В його очах горить багряно<br />
Якийсь огонь… “Пора, пора!..”<br />
А кінь летить у морі трав,<br />
Нема кінця і краю степу.<br />
Од мрій не звільниться Мазепа…<br />
Він Кочубеїху згадав…<br />
В траві копита б’ють не лунко,<br />
Земля вже скоро буде в тьмі…<br />
Згадав Мазепа поцілунки<br />
І шепіт пристрасний у тьмі…</p>
<p>“Як сяє місяць!.. Скрізь так тихо…<br />
І так шумить гаряча кров… —<br />
Йому шепоче молодиха. —</p>
<p>Од всіх ховаєм ми любов.<br />
Це — гріх, мій гетьмане коханий,<br />
Це гріх великий, о повір! —<br />
Шепочуть повні губи п’яно:<br />
— Мій сивоусий богатир!..”</p>
<p>Давно, давно… Дочка у неї,<br />
Смуглява Мотря… Чи ж його?..<br />
Ах, ніч! Та ніч у зір інеї<br />
І щастя повного вогонь!..</p>
<p>Минулих днів далекі тіні<br />
Ніяк не тонуть в років млі…<br />
Те щастя — айстри в дні осінні,<br />
Що запізнились на землі.</p>
<p>А серце ниє… В вухах дзвін,<br />
Мов од копит, що б’ють нестримно.<br />
І на душі так дико й димно…<br />
Хрещений батько Мотрі він.</p>
<p>Знов, як раніш, всі в зорях ночі,<br />
Останні, може, у житті…<br />
Йому все сняться владні очі,<br />
Мотрони очі золоті…</p>
<p>А роки мчать кудись шалено,<br />
За силуетом силует…<br />
Він кличе Палія Семена.<br />
І от шумить уже бенкет…<br />
Зір Палія за мури лине…<br />
А брови — крил орлиних змах…<br />
Сидить вся в золоті старшина.<br />
В багрянім бархаті, в шовках…<br />
Палій між нею, наче цвях:<br />
“Тут зрадою і кров’ю віє”.<br />
Думок не глушить чарок дзвін.<br />
За те, що любить він Росію,<br />
Його не люблять, знає він.<br />
“Росія — щит наш од негод.<br />
Незборний з нею наш народ.<br />
А од старшини лиш халепа”.<br />
Так дума він… І, як сова,<br />
На нього дивиться Мазепа<br />
Й вина у чарку підлива.<br />
Він з Палія не зводить віч,<br />
У них щось темне і вороже.<br />
Він сивий весь, як та, що в ніч<br />
Літа, а вдень літать не може.<br />
Одного помаху руки<br />
Було достатньо і немало.<br />
На знак цей дужі сердюки<br />
Біля Семена грізно стали…</p>
<p>“В’яжіть його!” І от Палій<br />
У путах весь, блідий, блідий…<br />
“Невже кінець?.. От так халепа!..”<br />
“Він зрадник!” — вигукнув Мазепа.</p>
<p><strong>XVI</strong></p>
<p>Туман у серці і кругом,<br />
Як дим мутний на полі бою…<br />
Стоїть Палій перед Петром.<br />
Горять докором і журбою<br />
Семена очі… В них любов<br />
Злилася з гнівом невимовним,<br />
Що то спахне, то згасне знов…<br />
Стоїть перед Петром безмовним<br />
Семен… Вкраїни береги<br />
Далеко десь одтуманіли…<br />
“Дай сил мені, о краю милий!”<br />
Але залізом ланцюги, —<br />
Яка ганьба, і мука, й жах! —<br />
Глузливо дзвонять на ногах…</p>
<p>Тюрма… Далеко ще до ранку.<br />
Ось перервав Петро мовчанку.<br />
“Так це така любов твоя!..<br />
На милість не зміню я гнів!..<br />
Мазепі тільки й вірю я,<br />
Найкращому з моїх братів…”<br />
Петро на ліжкові сидів,<br />
А вищий був за Палія.<br />
“Тобі прощенія не знать.<br />
Готуйсь до кари, сучий сину!<br />
Хотів навіки одірвать<br />
Ти від Росії Україну…<br />
Загинеш ти, як хижий звір!” —<br />
Не давши вимовить і слова,<br />
Петро, од люті весь багровий,<br />
Пішов. І от його нема.<br />
Кайдани… Туга і тюрма…<br />
Крізь грати зір огні вишневі,<br />
Як скорбні думи Палієві…<br />
“Там сонце світить на ріллю,<br />
На квіти і людей обличчя…<br />
Я Україну так люблю,<br />
Її простори бунтівничі,<br />
Її тополі і зірки…<br />
О, краю мій, моє ти небо!<br />
Якби я довгі жив віки,<br />
Не надивився б я на тебе!..<br />
Я все дивився б на траву,<br />
Що переливно вітер хилить…<br />
Для тебе тільки я й живу,<br />
Моя ти Україно мила!<br />
Хоч перед смертю надивлюсь<br />
На тебе, краю мій коханий,<br />
Душі очима, мила Русь,<br />
Мій Київ, сонцем осіянний!<br />
Ти, в синь здіймаючи свій спів,<br />
На зло ворожої стихії<br />
Став матір’ю всіх городів<br />
Непереможної Росії.<br />
Хай славою синів жива<br />
Не ображається Москва,<br />
Чий крок в світах гримить залізно,<br />
Щоб славить у віках вітчизну.</p>
<p>У дружбі, наче сталь єдина,<br />
Живуть Росія й Україна.<br />
Вони — це слави світла рать,<br />
Що стереже простори милі,<br />
І вже ніякій в світі силі<br />
Єднання їх не розірвать.<br />
Не раз вони в вітрах загину<br />
Лили червонеє вино…<br />
Тому й люблю тебе, Вкраїно,<br />
Що ти й Росія — це одно!”<br />
І ці думки у тьмі й тиші,<br />
Як пісня, ллються із душі.</p>
<p><strong>XVII</strong></p>
<p>Палій на каторзі. Несила<br />
Йому дивитись на сніги.<br />
І м’ясо до кісток проїли<br />
Йому іржаві ланцюги.<br />
Поміж дерев виття звірине,<br />
Сичить поземка, як змія…<br />
А десь далеко Україна<br />
Садами кличе Палія,<br />
Там, де зеленою юрбою<br />
Тополі зводяться увись,<br />
І над Дніпровою водою<br />
Крильми дві чайки обнялись…</p>
<p>В його хатині стогне лихо.<br />
Там тільки сльози й тишина…<br />
І у зажурі Паліїха<br />
Сидить край синього вікна.</p>
<p>До бою твоє серце звичне,<br />
Але чому ти був такий,<br />
Петром брутально і цинічно<br />
Утилізований, Палій?..<br />
З релігії, неначе з водки,<br />
Ти кату ноги цілував…<br />
Не міг ти бути Полуботком,<br />
Що за Вкраїну кров пролляв.<br />
Віддав за неї серце щире,<br />
Та не пішов на чорну гру,<br />
Й під гострим вилиском сокири<br />
Не покорився він Петру.</p>
<p>За те, що грав ти і програвся,<br />
Бо виграв лиш Петро лихий,<br />
А ти у монастир подався<br />
Свої замолювать гріхи.<br />
Чи ж замолив? Бо Україну,<br />
Не ту Вкраїну бачив ти.<br />
Од мрій твоїх, козачий сину,<br />
Лишилися одні хрести.</p>
<p><strong>XVIII</strong></p>
<p>Мазепа дума, як на крицю<br />
Знайти ще дужчу силу — гнів…<br />
Щоб будувать свою столицю,<br />
Петро все просить козаків.</p>
<p>Вони в болоті там втопають,<br />
Ллючи в Неву і піт, і кров,<br />
І на кістках їх виростають<br />
Гранітні велетні будов…</p>
<p>Петру ж все мало… Ще, Мазепо!<br />
Все ще і ще… Прокляте “ще”<br />
Терзає серце без потреби,<br />
І серце, як вогонь, пече…<br />
І йдуть на північ діти півдня<br />
Й своє офірують життя,<br />
Ідуть під спів прощальний півня<br />
Без вороття, без вороття…</p>
<p>“Ну, як йому заткнути пельку?” —<br />
Мазепа дума. Пелька ж та<br />
Все ширше зуби розгорта<br />
Й ковта чуби, шлики, петельки —<br />
І вже назад не поверта.</p>
<p><strong>XIX</strong></p>
<p>А небо дихає грозою<br />
Над синім вилиском штика…<br />
То Карл Дванадцятий до бою<br />
Петра з фіордів заклика.</p>
<p>Відважний лицар опівночі<br />
Полки хоробрі ізбирав…<br />
Петро ж іти туди не хоче,<br />
І швед рушає не Петра…</p>
<p>Та не шляхом Наполеона<br />
Йде завойовник молодий…<br />
Зіткнулися в грозі два трона…<br />
Хто переможе?.. Буде бій!..</p>
<p>І не один. Вкраїна сниться,<br />
Вікінгу сниться вся в садах…<br />
Мазепа жде його, і криця —<br />
Петро розсиплеться у прах.</p>
<p>Лиш треба здвоєно ударить<br />
Його у точку, ще й одну!..<br />
І загудуть кругом пожари,<br />
І шведи виграють війну.</p>
<p>Шматочок ласий Україна.<br />
Так дума Карл — напівдитина,<br />
Що раз уже Петра розбив<br />
Біля балтійських берегів.</p>
<p><strong>XX</strong></p>
<p>Не для бенкету, не параду,<br />
Відкривши таємниці тьму,<br />
Мазепа скликав на нараду<br />
Старшину, віддану йому.</p>
<p><em>МАЗЕПА</em></p>
<p>Панове, вже прийшла година<br />
В кривавій величі своїй.<br />
А чи готові за Вкраїну<br />
Ви всі іти на смертний бій?<br />
За нашу націю нещасну,<br />
Що лиха випила до дна.<br />
Щоб путь її була прекрасна<br />
І стала вільною вона?</p>
<p><em>СТАРШИНА</em></p>
<p>Готові! Ми давно готові!<br />
Веди нас, батьку! І шаблі,<br />
Неначе блискавки грозові,<br />
Немов огненні жала злі,<br />
Повітря разом розітнули<br />
В покої гетьмана… “Веди!<br />
Щоб нашу вольність нам вернули,<br />
Маєтки наші і сади!”</p>
<p><em>ОДИН ІЗ ЗМОВНИКІВ</em></p>
<p>Але де візьмем збройну силу,<br />
Щоб нас Петро не поламав,<br />
Неначе хмиз?</p>
<p><em>ЩЕ ОДИН</em></p>
<p>Нас мало. Їх же… Я сказав…</p>
<p><em>МАЗЕПА</em></p>
<p>Цього не бійтесь. Це — нічого.<br />
Нам Карл Дванадцятий — помога.<br />
Звичайно, на за наші очі<br />
Нам буде Карл допомагать.<br />
Загарбать він Вкраїну хоче, —<br />
І це нам треба добре знать.<br />
Далеко Швеція. Ми потім<br />
Її розіб’ємо ярмо.<br />
Це не Росія, що так близько.<br />
Та й січове хоробре військо<br />
У нас в руках. В нас козир є.<br />
Хай перше Карл Петра поб’є.<br />
Й йому, ослаблому, ми будем,<br />
Мой братове, добрі люди,<br />
Козацьку волю диктувать.<br />
Про це нам треба пам’ятать.</p>
<p>І повні ненависті й шалу,<br />
Вони розходитися стали<br />
В передчутті страшних негод.<br />
Та ні словечка не сказали<br />
На цій нараді про народ,<br />
Немов його й не існувало.<br />
Тож знай, жупанство малинове,<br />
Народ останнє скаже слово!</p>
<p><strong>XXI</strong></p>
<p>Як Палія любила Січ,<br />
І як його ще й зараз любить…<br />
Коли він кине грізний клич,<br />
Вони підставлять смерті груди<br />
І ринуть бурею за ним<br />
Крізь канонади лютий дим…<br />
Він бачить бронзові обличчя<br />
Своїх братів по боротьбі<br />
За Україну й славу Січі…<br />
В журбі чоло він нахиляє,<br />
А за вікном тайга ридає,<br />
І в тундрі голос її лине…<br />
Ні, то ридає Україна<br />
У горі-розпачі німім<br />
За сином зрадженим своїм.<br />
Як довго лине ніч зимова,<br />
З морозу все вікно рябе…<br />
Щоб виправдать йому себе,<br />
Петро не дав сказать ні слова.<br />
І в дерев’яному бараці<br />
Снуються думи про того,<br />
Хто застромив ножа вогонь<br />
У вірне серце небораці<br />
В жахній зрадливості своїй.<br />
І гнівно думає Палій:<br />
“Я відплачу йому, собаці!<br />
І буде, як завжди, незмінно<br />
Росії вірна Україна!<br />
Одна в нас правда і могуть,<br />
Як і одна в майбутнє путь!”</p>
<p>Кривив Петро вуста вишневі…<br />
Він же не вірив Палієві…<br />
І от, нарешті, зрозумів<br />
(У серці невимовний гнів).<br />
Що, як довірливу дитину,<br />
Його Мазепа обдурив.</p>
<p><strong>XXII</strong></p>
<p>Вже Карл Дванадцятий кордони<br />
В пихатій величі пройшов…<br />
Пора, пора набить патрони,<br />
Пролить нападників злу кров!<br />
Там, там, до Ворскли, до ріки<br />
Іде юнак в царя короні.<br />
Титан із золота в броні<br />
І йдуть прославлені, швидкі<br />
По манію його руки<br />
По всій, по всій та оболоні,<br />
Блакитні Швеції полки.<br />
Їх запорожців стріли лави<br />
Тих, що Мазепа сивий вів…<br />
Музика грала, крики “слава”<br />
Й різнокольорових прапорів<br />
На вітрі гомін… Як у сні…</p>
<p>І от під мурами Полтави<br />
Полки спинилися, міцні<br />
В своїй злютованості грізній,<br />
На горе Матері-вітчизні.<br />
. . . . . . . . . . . . . . . . . . . . . . . . . .<br />
За штурмом штурм… Але Полтава,<br />
Так, як стояла, і стоїть…<br />
Пожеж все ширшає заграва,<br />
В диму затьмарилась блакить…<br />
І лицарі чубаті степу<br />
Полтавських досягти висот<br />
Ніяк не можуть, бо Мазепу<br />
Прокляв, як зрадника, народ<br />
Й на нього свій обрушив гнів<br />
За те, що шведів він привів,<br />
Що віддає, достойний згину,<br />
Їм на поталу Україну…<br />
Лютує Карл і по намету<br />
Нервово ходить без кінця…<br />
Не можуть шведськії багнети<br />
Зломить народного бійця,<br />
Що встав за віру православну,<br />
За рідну землю і церкви,<br />
Щоб записать сторінку славну<br />
В єднанні Києва й Москви<br />
В скрижалі пам’яті людської,<br />
Й проти чужинців став стіною.<br />
Одна надія в них на Бога,<br />
Щоб захистить своє добро…<br />
Полтаві йде на допомогу<br />
З полками юними Петро —<br />
Вість принесла розвідка степу.<br />
І хмуро дивиться Мазепа,<br />
І довгі вуса, наче кіт,<br />
Гризе він у безсилій люті.<br />
Ні! Не зламать Петра могуті!<br />
Передчуває він, і піт,<br />
Смертельний піт, воложить скроні…<br />
Й стоять напоготові коні.<br />
Згадав він Мотрину любов,<br />
Солодку, незрадливу, чисту,<br />
І мацає її намисто<br />
На шиї зморщеній ізнов…<br />
Згадав сокири блиск іскристий,<br />
На пласі Кочубея кров<br />
І на сорочці його білій…<br />
Згадки туманять часу хвилі,<br />
Та у згадках чи є потреба<br />
Час не такий тепер наспів.<br />
Як з Палієм, Петра Мазепа<br />
І з Кочубеєм обдурив.<br />
“Палій, Палій… Злі хуртовини<br />
Тепер ти слухаєш в тайзі<br />
Далеко десь на Україні,<br />
Неначе пес “на ланцюзі”.<br />
А стрілянина все лунає,<br />
Й Петра Мазепа проклинає,<br />
Як той його. Він ще не знав:<br />
Його в церквах Петро прокляв,<br />
І вся Вкраїна проклинає.<br />
Якби він знав, якби ж він знав!</p>
<p><em>КАРЛ (Мазепі)</em></p>
<p>Ти обіцяв алмазні гори,<br />
Мій бідний спільнику, і я<br />
Повірив, як у блиск Аврори,<br />
Як в пісню-казку солов’я,<br />
Що нас зустріне Україна,<br />
Як дорогих братів своїх…<br />
А що ми бачимо?! Звірина<br />
Ненависть стріла нас. Батіг<br />
Та штик допомогти не зможуть<br />
Без ласки братньої тепла.<br />
І все це так мене тривожить…<br />
Да. Кепські нашії діла.<br />
Допоможи нам, правий Боже,<br />
Охорони од кривди й зла<br />
В країні, де усе вороже!</p>
<p><em>МАЗЕПА</em></p>
<p>Хто знає все, той все уміє.<br />
На Бога лиш одна надія.<br />
Могутній він в своїх ділах<br />
Там, де людина тільки прах,<br />
Пушинка у його руках.<br />
На Бога лиш одна надія.</p>
<p>І Карл наметом знову ходить,<br />
А думкою далеко бродить<br />
Там, між озер і скель стрімких,<br />
Що з малих літ так любить їх…</p>
<p><em>КАРЛ</em></p>
<p>Я бив Петра. Він знає добре,<br />
Та і не дуже він хоробрий,<br />
Бо з Нарви так од нас тікав,<br />
Що у медаль на сміх попав.<br />
Але тепер вже інша справа.<br />
Навчена вже його орава,<br />
Та так навчена, що ого!<br />
Чи я, чи він, о духи злі!<br />
Удвох нам тісно на землі.</p>
<p><strong>XXIII</strong></p>
<p><em>И грянул бой, полтавский бой </em><br />
<em>                                    О. Пушкін</em></p>
<p>В залізне коло круг Полтави<br />
Упав тугий удар ядра<br />
І стежку проробив криваву…<br />
В жаданні смерті або слави<br />
То підійшли полки Петра.<br />
Як попіл той, літають гави,<br />
Когось кляне їх чорна рать.<br />
І трупи покотом лежать<br />
В крові під мурами Полтави…<br />
Але живі іще стоять,<br />
Але серця в живих ще б’ються!..<br />
Вони над ядрами сміються…<br />
Живих ще треба подолать!<br />
Зійшлись дві армії. Одна<br />
Покрита славою у битвах.<br />
А друга юна та міцна,<br />
Як сталь, що кута у молитвах…<br />
Неначе тятива туга,<br />
Вона напружилась для вдару…<br />
В крові ковзається нога,<br />
І очі сліпнуть од пожару,<br />
Що в небо посилає хмари<br />
І тут, і там, і тут, і там<br />
З гарматним димом наполам.</p>
<p>Як б’ються шведи вперто, люто!..<br />
Та земляні міцні редути<br />
Їх не пускають і вогнем<br />
Січуть, січуть невідборимо,<br />
Неначе богатир мечем!..<br />
“Невже пролине слава мимо!” —<br />
так думав Карл у колі тих,<br />
що з ним пройшли важкі дороги<br />
для смерті чи для перемоги.<br />
Гримить загрозливе “ура”,<br />
То наплива, по відпливає…<br />
І смерть круг Карла і Петра<br />
На крилах огнених літає.<br />
Ось підморгнула! “Ну, пора!”<br />
Скривила те, що звалось губи…<br />
Й лишив круг Карла купу трупів<br />
Удар розпечений ядра…<br />
Й од його страшного жала<br />
Земля неначе застогнала,<br />
А з нею й Карл, що тінню впав,<br />
Де, на поживу тліну й гав,<br />
Його соратникі лежали…<br />
Але недовго він лежав, —<br />
Його фатерські дужі руки<br />
Під невгамовні бою звуки<br />
Зняли під неба димні брами,<br />
Як стяг кривавий над полками…<br />
Й ті, що хитнулися назад,<br />
Коли побачили героя,<br />
Знов уперед пішли грозою<br />
В страшний ударів громопад,<br />
Щоб перемогу взяти з бою…<br />
Бо він живий, їх вождь і брат,<br />
Як символ радості й весни,<br />
Кумир уславлений народу.<br />
Готові всі іти вони<br />
За нього і в огонь, і в воду…<br />
Вони ідуть. Хай смерть лиха<br />
Відступить від сміливців в ночі!..<br />
Бо сяють їм героя очі,<br />
Бо Карл рукою їм маха…<br />
Й ще дужче бій кругом клекоче…<br />
То гнуться російські полки,<br />
То шведські — синьою стіною,<br />
Як моря вал перед скалою,<br />
Б’ючись об гострені штики…<br />
Все вище й вище бою гами…<br />
Готов і швед, і рос на все…<br />
Чий кінь летить перед полками,<br />
Кого він злякано несе?<br />
І як він ніг не покалічить,<br />
І ребер як не полама!<br />
На ньому велетень північний<br />
Летить, як світло і як тьма,<br />
Коли світанок пестить рожі…<br />
І кінь копита підійма<br />
І трощить голови ворожі…<br />
Смерть замахнулась!.. Та дарма!..<br />
Петру ще жить і йти землею.<br />
Бо він для армії своєї,<br />
Неначе молодість сама,<br />
Хоч кров людську він лив, як воду,<br />
За славу Росії в борні…<br />
Летить, як буря, на коні<br />
Любов російського народу<br />
Крізь канонади сивий дим…<br />
Шепоче він святу молитву.<br />
І армія іде на битву,<br />
В однім пориві злита з ним…<br />
Неначе море підпира<br />
Його і з ним все вище лине…<br />
А збоку Карла і Петра<br />
Вкраїнці б’ються до загину.<br />
Який це жах! Який це жах!<br />
Так розмінять могуть орлину!<br />
І наче стогне на ножах<br />
Роздерте серце України…<br />
Над ними круки, круки, круки<br />
Між ними зрад повзе змія,<br />
Там, де хрестилися шаблюки<br />
І Гордієнка й Палія.<br />
Палій!.. Важка рука Петрова,<br />
Що мов не пам’ятає зла,<br />
З Семена збила злі закови<br />
І до Полтави привела<br />
В цей ранок грізний і грозовий…<br />
Розбіглись коні вороні,<br />
Шаблі розскочилися гострі…<br />
До січових бійців, як постріл,<br />
Палій підскочив на коні.</p>
<p><em>ПАЛІЙ</em></p>
<p>Січовики! За кого люто<br />
Ви кров братерськую ллєте?..<br />
Як сміли Бога ви забути,<br />
Кому народ продаєте?!<br />
Ви ж не перевертні, а люди!<br />
Сини мої! Чи ви зі мною?</p>
<p><em>СІЧОВИКИ</em></p>
<p>З тобою, батьку, ми з тобою!<br />
Змії ми голову зсічем!</p>
<p>Загуркотіло “Слава! Слава…” —<br />
І козаки за Палієм<br />
На шведів ринули, як лава.<br />
Неначе меч титана, дзенькнув<br />
Об штик ворожий у борні.<br />
І марно кликав Гордієнко<br />
Свої незборні курені…<br />
Його не слухали. І мимо<br />
Вони летіли, наче сни…<br />
І шведа так невідборимо<br />
По флангу вдарили вони<br />
В рішучу мить! З життям прощання<br />
Тут не один узнав боєць…<br />
Хитнулись терези востаннє<br />
І зупинилися.. Кінець!<br />
“Кінець, кінець, мої хороші!” —<br />
Кричить Петро до ворогів<br />
В зорі вечірної пороші…<br />
Він мить жадану зрозумів,<br />
Коли упали з Карлом ноші, —<br />
Така зрадлива долі гра, —<br />
Од невблаганного ядра.<br />
Коли вони, як грім, упали,<br />
Щоб потонуть в неслави млі,<br />
І Січ на терези поклала<br />
Свої нагострені шаблі.<br />
Неначе ночі димні бреди,<br />
Коли цілує день бори,<br />
На захід утікали шведи,<br />
В пилу й крові їх прапори…<br />
Але одрізав їм дорогу<br />
Солдата російського штик,<br />
Як меч відплати й перемоги…<br />
Лиш Карл з Мазепою утік.</p>
<p>Мчать козаки, голодні й голі.<br />
Лице Мазепине, як лід…<br />
Під жовтим місяцем тополі<br />
Гіллям хитають їм услід.</p>
<p><em>ТОПОЛІ</em></p>
<p>Пощо ви, діти України,<br />
Тікаєте до чужини?<br />
Одної матері сини?</p>
<p>Вони ж летять, летять невпинно<br />
Кудись за синюю межу,<br />
Лиш вітер віє їм у спину…<br />
І я з тополями кажу,<br />
В їх шум вплітаючи свій голов<br />
Крізь час, що сивий, наче волос,<br />
Збиваючи століть іржу:<br />
“Куди, куди?” Мовчать тумани…<br />
О краю мій, свої сини,<br />
Немов Канади індіани<br />
В дні братовбивчої війни.<br />
Індійці бились за французів<br />
І за англійців в тьмі дібров…<br />
Їх гнали зрадники й лакузи<br />
За інших лить братерську кров.<br />
Отак і ми. Тягли з нас жили,<br />
Як з тих шотландців, що згубили<br />
І мову рідну для чужих.<br />
Їх кат стискав, неначе губку…<br />
І от лишилася у них<br />
Од суверенності лиш юбка,<br />
Що їм дозволен носить<br />
І проливать в ній кров гарячу<br />
Во славу Англії… Незрячі<br />
Далекії брати мої!<br />
За вами моє серце плаче…<br />
Такі дороги й України.<br />
Сама з собою у бою<br />
Через трагедію свою.<br />
У тьмі страшних її доріг<br />
Російський брат їй допоміг,<br />
І в дні жовтневої відплати<br />
Упало в прах ярмо прокляте.</p>
<p><strong>XXIV</strong></p>
<p>Цей спів — за кров, що у долину<br />
Плила, подібно до ріки,<br />
Коли столицю України<br />
Обороняли сердюки.</p>
<p>З них кожний битися поклявся<br />
За свій народ, за честь свою.<br />
В полон ніхто з живих не здався,<br />
І полягли усі в бою.<br />
Чиї прокляття шепчуть губи?..<br />
Чи ж проклянеш, мій краю, їх?..<br />
Тягли на шибениці трупи,<br />
Бо не було уже живих.</p>
<p>Не стало у героїв сили.<br />
Та хто ж за це їх прокляне?<br />
З наказу Меншикова діло<br />
У тьмі робилося страшне.<br />
Що одгримів валами мли,<br />
Засяло сонце після бою,<br />
І шибениці за водою<br />
До моря скорбно попливли,</p>
<p>Одна за одною… Вкраїно,<br />
Можливо, так і не було…<br />
Прости за вигадку ти сина,<br />
Що не забув своє село,<br />
Що пив святу донецьку воду,<br />
Де шахт копри і домн вогонь,<br />
Що не забув свого народу<br />
І йшов на смерть в ім’я його.<br />
Не жертва я сліпа стихії,<br />
Тваринних чвар, чуття свого.<br />
Люблю я гордий люд Росії,<br />
Та не люблю вельмож його.</p>
<p>Що гнали в бій народ, як бидло,<br />
Щоб все загарбати собі…<br />
Крові їм лити не обридло<br />
Рабів руками в боротьбі.<br />
Простіть мене, нещасні, любі,<br />
Далекі жертви зла і мли!..<br />
Себе, не тільки братні трупи<br />
На шибениці ви тягли!..</p>
<p>Ви полили своєю кров’ю<br />
Лани для пана, не села.<br />
Поета ж вигадка любов’ю<br />
Лиш продиктована була,<br />
А не ненавистю до брата,<br />
Що, як і ми, солоний піт<br />
Лив у ріллю на кодло кляте,<br />
Аж поки знищив панський рід<br />
І руку нам простяг могучу<br />
І з нами став, як ми, крилат,<br />
Підвівши голову за тучі,<br />
Великий наш російський брат!</p>
<p>Лиш гайвороння чорний клопіт,<br />
Лиш гайвороння чорний жах…<br />
Батурин знищено, і попіл<br />
В глухих розвіяно вітрах.</p>
<p>А потім там, де Дніпр наш лине,<br />
Де згас навік люльок вогонь,<br />
Ядро нової України —<br />
Січ — дочекалася свого…<br />
Та дочекалась… Катерина<br />
Аж за Кубань погнала нас,<br />
В ярмо, що дерло й нашу спину,<br />
І гордий запрягти Кавказ,<br />
Щоб з нами він у рабстві гинув…<br />
Про це слізьми писав Тарас.</p>
<p><strong>XXV</strong></p>
<p>Над садом зорі в хороводі,<br />
Блука зефір між верховіть.<br />
І коло хати на колоді<br />
Мазепа зігнений сидить.</p>
<p><em>МАЗЕПА</em></p>
<p>Прости, прости, Вкраїно-мати,<br />
Мене і спільників моїх!<br />
Я, мов Іуда той проклятий,<br />
На рідний не ступлю поріг.</p>
<p>Хіба народу не любив я?<br />
Та в грізний час страшних негод<br />
Собі на горе й безголів’я<br />
Не зрозумів мене народ.</p>
<p>Не раз за нього я молився…<br />
А він, а він мене кляне!..<br />
І долі вітер, наче листя,<br />
Мене з України жене…</p>
<p><em>КАРЛ</em><br />
(його виносять з хати)</p>
<p>Що зажурився, небораче?<br />
Що ми — покинуті, самі?<br />
За нами тільки вітер плаче<br />
Або сміється з нас у тьмі.<br />
Послухай… Пізній уже час,<br />
І вітер плаче, як дитина…</p>
<p><em>МАЗЕПА</em></p>
<p>Ні, то кляне з тобою нас<br />
Моя нещасна Україна,<br />
Мене, як зрадника… Тебе ж<br />
Як завойовника, нетяго,<br />
Що диким полум’ям пожеж<br />
Не зупинив її відваги.<br />
Тебе зламали за сваволю,<br />
За зраду чорную — мене.<br />
І от одна з тобою доля<br />
Нас у Молдавію жене.<br />
Тебе ще далі, аж до турків,<br />
Мене ж, мій друже, у Дунай.<br />
Мушкети наші вже без курків…<br />
Прощай, Україно, прощай!..</p>
<p><em>КАРЛ</em></p>
<p>Я ще вернусь на Україну,<br />
Її залізом і вогнем<br />
Я покорю або загину,<br />
Своїм проколотий мечем.</p>
<p><em>МАЗЕПА</em></p>
<p>Що ж, покоряй. Я не перечу,<br />
А поки що нехай утечу<br />
Заллє солодкеє вино.<br />
Ходімо вип’єм…</p>
<p>На колоду<br />
Сіяє місяць з вишини,<br />
І вартові, як тіні, бродять<br />
В глухій і грізній тишині.</p>
<p><em>ПЕРШИЙ СІЧОВИК (до другого)</em></p>
<p>Мені до всього не байдуже.<br />
Не знаю, як ми ще живі.<br />
Дісталось нам з тобою, друже,<br />
Аж оселедці у крові…</p>
<p><em>ДРУГИЙ СІЧОВИК</em></p>
<p>Да. Катавасія. Халепа!<br />
Нас розметали, як туман…<br />
Хай буде проклятий Мазепа!<br />
Давай тікать до росіян!</p>
<p><em>ПЕРШИЙ СІЧОВИК</em></p>
<p>Давай!</p>
<p>І тільки тупіт<br />
Подаленів у ніч суху…<br />
І тільки швед дивився тупо<br />
Услід на битому шляху,<br />
Але він вистрелив. Боявся,<br />
А може, може, й жалкував…<br />
Якби він мову нашу знав,<br />
То й сам до росіян подався б.</p>
<p>Пливуть тумани од ріки,<br />
Шепоче вітер щось деревам…<br />
І наливаються хмарки<br />
Передчуттям зорі вишневим…<br />
Неначе соняшник на тин,<br />
Світанок хилиться над степом…<br />
І знов копит погребний дзвін<br />
Печально слухає Мазепа.</p>
<p><strong>XXVI</strong></p>
<p>Ви вільні знов, лани кохані,<br />
Як хвилі рідної ріки…<br />
І у Туреччині, в тумані,<br />
Пропали шведські вояки.</p>
<p>Полки Петра пішли за ними,<br />
Та сила турків немала,<br />
Де грім гармат, і кров, і дими,<br />
Петра в кільце стальне взяла.</p>
<p>Намет. Од люті серце в’яне<br />
У Карла. Ходить він страшний…<br />
Та мовчки смокче дим кальяна<br />
Паша турецький огрядний.</p>
<p><em>КАРЛ</em></p>
<p>Як можна випускати вовка,<br />
Що до кошари ніччю вліз?!<br />
Вовк — це є вовк. Така помовка.<br />
Його б пекти вогнем заліз!</p>
<p>Він тільки ненавистю й дише<br />
До мене, лицаря добра.<br />
Невже вам золото миліше<br />
За довгов’язого Петра?</p>
<p>Йому б лиш жить. Тхору такому.<br />
Він за життя віддасть і трон.<br />
Він у руках твоїх, так чому<br />
Ти не береш його в полон?</p>
<p><em>ПАША</em></p>
<p>Петру капут.<br />
Ми вирвем жало<br />
Із рота чорного його.<br />
Це так. Та в Порти грошей мало,<br />
А гроші — це вина огонь.</p>
<p>Уста солодкі одалісок<br />
І все, що зможеш ти купить.<br />
З Петром не можем ми так різко,<br />
Бо звикли золото любить.</p>
<p>Та й бути до Петра ворожим<br />
Не зможу я без каяття.<br />
За нього рідна Порта може<br />
Свого позбутися життя.</p>
<p><em>КАРЛ</em></p>
<p>Я гори злота вам здобуду,<br />
Щоб змовкло прокляте “ура”,<br />
Я цілувать вам ноги буду,<br />
Не випускайте лиш Петра!</p>
<p>Карл на коліна хоче стати,<br />
Але паша не дозволя.</p>
<p><em>ПАША</em></p>
<p>Не треба так! Не треба, брате!<br />
Далеко Швеції земля.<br />
Вже золота мечем придбати<br />
Не зможеш ти. Твої поля<br />
Іще не раз заллються кров’ю<br />
Там, де могили і хрести,<br />
Куди повернешся ти знову<br />
Й десь у бою загинеш ти.</p>
<p><em>КАРЛ</em></p>
<p>Ну, годі, годі ворожити,<br />
Ти не циганка, воїн ти.<br />
Що ж, кряч, як ворон, про хрести,<br />
Паша у ролі ворожбита.<br />
Далеко Швеції сади<br />
Й вікінгів плем’я войовниче,<br />
Прощай. Поїду я туди,<br />
Куди синовнє серце кличе.<br />
Що десь зупиниться в бою.<br />
Я їду в Швецію мою.<br />
Прощай!</p>
<p><em>ПАША</em></p>
<p>Прощай, відважний мій юначе!<br />
Ще не зайшла твоя зоря.<br />
Ще кінь за вершником не плаче,<br />
І меч — в руках богатиря.<br />
Прощай, прекрасний мій юначе!</p>
<p>Й лице північного титана<br />
Завіса вкрила. “Що ж. Пора”, —<br />
Й паша над люлькою кальяна<br />
Старечі сльози витира.</p>
<p>Та меч, меч Швеції зломився<br />
Під тиском велетня з Неви.<br />
Петро ж від турків відкупився<br />
І повернувся до Москви.</p>
<p>Туди, туди, де скелі й ріки<br />
У шелесті озер і трав,<br />
Де він, за Пушкіним, навіки<br />
Вікно в Європу прорубав.</p>
<p>Блакитний вечір. Шум акацій,<br />
Немов на вулицях весна,<br />
А у розкішному палаці<br />
В покоях бродить тишина.</p>
<p>Перед господарем Молдови<br />
Мазепа мов закам’янів.<br />
Він у жупані малиновім,<br />
Як кров, що марно він пролив.</p>
<p><em>МАЗЕПА</em></p>
<p>Куди, куди піду од суму?<br />
Під землю чи в глибини вод?!<br />
Хіба ж я міг таке подумать,<br />
Що проти мене мій народ?..</p>
<p>Що він мої розіб’є мрії<br />
Так, як Петро чужинну рать,<br />
Що він ніколи від Росії<br />
Не зможе серця одірвать.</p>
<p>А я шукав у морі броду<br />
І не знайшов його, о ні!<br />
Й навіки проклятий народом,<br />
Умру на рідній чужині.</p>
<p>Я помилявся од любові,<br />
Що, як пожар, в моїх очах.<br />
О не розвій, молю, Молдово,<br />
По смерті мій печальний прах!</p>
<p>Мазепа сивий. Тільки брови<br />
Все ті ж у нього, як колись.<br />
Тепер він молиться Молдові,<br />
Як Україні він моливсь.</p>
<p>Вони, як сестри. Що ж. Він битву<br />
Програв, і в серці тільки тьма.<br />
Прийма Молдавія молитву,<br />
А Україна не прийма.</p>
<p><em>ГОСПОДАР</em></p>
<p>Нещасний брате, годі муки!<br />
Її не вичерпать до дна.<br />
Хай дні твої, як чорні круки,<br />
Та ще повернеться весна…</p>
<p>Покайся. Їдь на Україну,<br />
На степу рідного суцвіть,<br />
Що йшов за нього ти до згину.<br />
І рідний край тебе простить.</p>
<p><em>МАЗЕПА</em></p>
<p>Не можу я… Я вже проклятий,<br />
Хоч степ і кличе, і гука.<br />
Якби ти знав, мій добрий брате,<br />
Яка важка в Петра рука!</p>
<p>Як жаль, що серце бідне гине,<br />
Що мало все, поля й блакить…<br />
Мене б простила Україна, —<br />
Петро проклятий не простить.<br />
Які ще в світі є падлюки,<br />
Короно-деспоти які!</p>
<p>І він в одчаї ломить руки,<br />
А очі! Очі, як штики…<br />
Вони із люті і туману,<br />
Мов не приймає їх земля,<br />
Ті очі, що любили панни<br />
Колись у парку короля,<br />
Десь понад Віслою, де чуло<br />
Гілля зітхання молоде…<br />
О ні! Не вернеться минуле,<br />
Назад ніколи не прийде!</p>
<p><em>МАЗЕПА</em></p>
<p>Тепер нічого вже не треба.<br />
Заснуть. Заснуть би вічним сном.</p>
<p>І похилив чоло Мазепа,<br />
Немов налите чавуном.<br />
“Заснуть, заснуть…”<br />
Чужинний вечір<br />
Кривавить хмари за Дністром…<br />
Страшний тягар упав на плечі<br />
Мазепі перед вічним сном,<br />
Що зазирав йому у очі<br />
Диханням холоду і ночі.<br />
Вже місяць вирушив у путь<br />
У золотій своїй обнові.</p>
<p><em>МАЗЕПА</em></p>
<p>Я знаю, турки продадуть<br />
Мене за золото Петрові…<br />
Останні хвилі я живу.</p>
<p>І сльози падають багрові<br />
З очей Мазепи на траву,<br />
Криваві сльози… Перстень свій<br />
Мазепа з пальця іздіймає<br />
І в тишині уже нічній<br />
Із нього смерть він випиває<br />
Й на землю пада… Стогне гай…<br />
Зітхнув Мазепа уостаннє,<br />
І з губ злетіло, як дихання:<br />
“Прощай, Україно, прощай!”</p>
<p>Над ним у сумі голосінь<br />
Не никли траурно знамена.<br />
Одкинув він у вічність тінь…<br />
Він був талант, а може, й геній.</p>
<p>А геній, це не витів долі,<br />
А й труд ночами й в льоті днів…<br />
Не марно школу єзуїтів<br />
Колись Мазепа закінчив.</p>
<p>Так! Закінчив. Та єзуїтом<br />
На радість матері не став.<br />
Він серцем, для добра одкритим,<br />
Людей, як пісня, чарував.</p>
<p>“Він інтриган”, — немов вериги,<br />
В душі моїй слова ці злі.<br />
Але були його “інтриги”<br />
Для щастя рідної землі.</p>
<p>Хоч грунт її був досить грузький…<br />
Інтриги? Ні! Це зброя слав.<br />
Отак один король французький<br />
З інтриг державу збудував.</p>
<p>Хай про Мазепу спів мій лине,<br />
Хоч він був пан, та серце мав.<br />
За суверенність України<br />
Боровся він і в цім був прав.</p>
<p>І я співать про нього мушу<br />
Так, як ніколи не співав.<br />
Народ не марно в свою душу<br />
Про чайку його пісню взяв.</p>
<p>Голів мільони, світлі, щирі…<br />
До них тягнусь я серцем всім!<br />
Народ — мій Бог, йому я вірю,<br />
А не історикам отим,</p>
<p>Що руку царську цілували,<br />
Що слинили Петрову длань<br />
І про Мазепу написали<br />
Із кон’юнктурних міркувань.</p>
<p>Та й досі пишуть… Що ж, пишіте.<br />
Красу душі його висот, —<br />
Як не зовіть його бандитом,<br />
Вже оспівав давно народ.</p>
<p>Мені ж чинів і “ласк” не треба,<br />
Я не наївний, не сліпий.<br />
Ні! Не народ прокляв Мазепу,<br />
А прокляли його попи.</p>
<p>Попи, що з правдою змагались<br />
І продали царю язик,<br />
Ці чорні ряси, що злигались<br />
З попами руськими навік.</p>
<p>І прислужилися, прокляті,<br />
Катам, що йшли, як криголом,<br />
Щоб наш народ у власній хаті<br />
Ще сотні років був рабом.</p>
<p>Хай повний гніву в даль чаїну<br />
Про дні печальні лине спів,<br />
Коли з моєї України<br />
Петро колонію зробив.</p>
<p>Це він до власної мети<br />
Схилив і шляхту України,<br />
Надавши право їй тягти<br />
І соки, й жили з селянина.</p>
<p>Союз військовий він зламав,<br />
Що склав Богдан із Олексієм,<br />
Як рівності й братерства вияв.<br />
Він шляхту золотом обсіяв,<br />
Народ позбавивши всіх прав,<br />
І по Вкраїні “з ласки трона”<br />
В містах поставив гарнізони.</p>
<p>В ті люті дні він добре знав,<br />
Що їсть Вкраїна і чим дише,<br />
Й щоб зав’язать петлю тугіше,<br />
Мазепи “зраду” скористав.</p>
<p>Так! Будував церкви Мазепа,<br />
Церкви і школи. Просвіщав<br />
Він свій народ. Та шкіл не треба<br />
Царю, й він їх позакривав.</p>
<p>Покрилась тьмою Україна,<br />
Засумував старий Дніпро…<br />
І доробила Катерина,<br />
Чого не встиг зробить Петро.</p>
<p><strong>ЕПІЛОГ</strong></p>
<p>Далекий Галац сниться знову.<br />
А серце! Серце у огні…<br />
Біля господаря Молдови<br />
Лежить Мазепа у труні,<br />
В маленькій церкві.<br />
Рідний край<br />
Одснивсь і не присниться знову.<br />
І турки, що взяли Молдову,<br />
Їх трупи вкинули в Дунай.</p>
<p>Мов чути голос, що з журбою<br />
Слова так глухо промовля,<br />
Немов говорить їх земля!<br />
“Кісткам — і тим нема покою!”</p>
<p>Такий кінець, Мазепо, твій,<br />
Герою нещасливий мій,<br />
Що так любив свою Вкраїну,<br />
Та все ж не так, як той Палій,<br />
Що все простив Петру за волю,<br />
Як і Петро йому простив<br />
І ті дні кріпацтва і сваволі<br />
І подвигів богатирів,<br />
Що землю так свою любили,<br />
Що не злякались і могили,<br />
Бо мати в нас усіх одна —<br />
Це наша рідна сторона.</p>
<p>Хай вітер віє нелихий<br />
І нахиля гілля дібров.<br />
Замолювать свої гріхи<br />
У монастир Палій пішов,<br />
Щоб домолитися до раю.<br />
Мазепа спить на дні Дунаю.<br />
Над ним весна іде в похід,<br />
Сади вишень вкриває цвіт…</p>
<p>Та що йому тепер до всього!<br />
Краса Молдавії для нього<br />
Як сон, що вже не повернуть.<br />
Пішов він у останню путь.</p>
<p>Куди? Цього ніхто не знає.<br />
Спитай у сивих хвиль Дунаю,<br />
У сонця й вітру поспитай…</p>
<p>Над ним тече мутний Дунай,<br />
Старечі кості обмиває…<br />
А десь далеко рідний Край<br />
В церквах вигнанця проклинає.</p>
<p>Таке, Іван, життя твоє,<br />
Що десь погасло за полями…<br />
А у церквах поклони б’є<br />
Народ, обдурений попами.</p>
<p>Це так було. Тепер не так.<br />
Тобі ми добре знаєм ціну…<br />
І я в диму страшних атак<br />
Ішов на смерть за Україну<br />
І за Росію! Як брати,<br />
Ми з росіянами у бурі,<br />
Во ім’я світлої мети<br />
Зняли квітки знамен в лазурі,<br />
В комуну зводячи мости.</p>
<p>Встають до зір за ГЕСом ГЕС.<br />
Петро й Мазепа. Краю милий!<br />
Вони по-різному прогрес<br />
В ті дні далекі розуміли.</p>
<p>В Петром Іван програв двобій…<br />
Вони несли життя орлине:<br />
Той для Росії, а другий —<br />
Для золотої України.</p>
<p>Життя для нас було, як ад.<br />
Та мій народ в години бою,<br />
Як за Богдана, руський брат<br />
Підтримав світлою рукою<br />
Й в огні жовтневих барикад<br />
Повів до щастя за собою…<br />
І розцвіло життя, як сад.</p>
<p>Шумить Дніпро. Він повний світла.<br />
Вже наша доля не сліпа.<br />
Й моя Україна розквітла<br />
Під знаком молота й серпа.<br />
В обличчя свіжий вітер лине,<br />
Цілує губи і чоло.<br />
І не було б коли б Вкраїни,<br />
То і Росії б не було.<br />
В ясній путі простори сині<br />
Їм усміхаються обом.<br />
Ні, трьом! Із одного коріння,<br />
Із Білоруссю ввись разом,<br />
Щоб увійти в комуни брами,<br />
Вони зросли трьома стволами,<br />
Обнявшись шумними верхами.</p>
<p><em>1928—1959-1960</em></p>

<div></div>