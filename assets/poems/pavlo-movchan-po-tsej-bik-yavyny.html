<strong>Павло Мовчан – По цей бік явини </strong>
<p>Зріднився, зодностайнивсь, розчинивсь…<br />
І поштовхи відчув земні у тілі.<br />
Підносивсь дух, а тіло бгалось вниз,<br />
і прибувало світло білим-біле…</p>
<p>Цвітінням стать, білінням пелюсток…<br />
Якби не болю ворушкі джерельця,<br />
не знав би про наявність тих кісток,<br />
що трухнуть по болотах та озерцях,<br />
не схитував би кожен кутий крок<br />
мого тремкого водяного серця…</p>
<p>Здригається воно на кожен струс,<br />
на поштовх кожен, коливання звуку…<br />
Сам над собою я не вознесусь,<br />
від страху ціпенію,— зізнаюсь,—<br />
коли бере зненацька хтось за руки…<br />
Час присмоливсь… чи я у нього вгруз?..</p>
<p>Немовби глиною примазали ступні —<br />
не схилитнусь, не відірву долівки,<br />
не витримати й сволока мені,<br />
не розпанахать крейдяної плівки,<br />
лежу, немов в історії на дні,<br />
прожите — тисне — тут його вже стільки!..</p>
<p>…— повісили їх на гаку обох<br />
під сволоком, де вішали колиску,<br />
самі ж вмостились в тім кутку, де Бог<br />
на них очима полум’яно блискав…</p>

<div>




</div>

<p>…і не склепив до ранку я повік<br />
в цій хаті, де прийшлось заночувати,<br />
щось тисло груди, хтось стусав у бік,<br />
хитався сволок, і здригалась хата,<br />
і думав я про свій трагічний вік,<br />
та злежувалась думка, наче вата.</p>
<p>І голос, чутий звечора, снувавсь,<br />
проносивсь тонко ниткою крізь вуха,<br />
і віск терпіння, і тягучий час<br />
судомили у жилах кров і рухи,<br />
і капав з каганця смердючий гас,<br />
і регіт з жерла щохвилинно жбухав.</p>
<p>І чув, як глухо цокають чарки,<br />
як у горлянках булька самогонка…<br />
І як бринять смертельні мотузки<br />
і в пляшці муха дзеленькоче тонко…</p>
<p>Зливався я з минулим, не своїм,<br />
з прихованим у гомонові часом;<br />
топився у потоці смолянім,<br />
що ссальцями до тіла присмоктався.</p>
<p>І, розчинившись, зодностайнивсь геть<br />
з білком крейдяним, світлом споночілим,<br />
і щось незриме входило, мов смерть,<br />
і прибувало світло білим-біле…</p>
<p>***</p>

<div></div>