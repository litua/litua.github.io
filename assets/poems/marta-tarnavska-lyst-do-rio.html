<strong>Дмитро Загул – Лист до Ріо </strong>
<p><em>…жонґлер водить пальцем по ґлобусі,</em><br />
<em> а нас там нема.</em><br />
Віра Вовк.<em> Триптих.</em></p>
<p><em>Bliss was it in that dawn to be alive,</em><br />
<em> but to be young was very heaven!</em><br />
William Wordsworth</p>

<div>




</div>

<p>Віро, чи чуєш в далекому Ріо?<br />
Ми є! Ми з’явились на ґлобусі!<br />
Метеором несподіванки для світу,<br />
що зустрів нас переляком, упередженням.<br />
Міняються скалі вартостей:<br />
вороги виявляються потенційними союзниками,<br />
а друзі — гіпокритами, еґоїстами,<br />
що хочуть зберегти за собою<br />
виключну монополію на свободу.<br />
Але ми є, ми будемо!<br />
Мої плечі сьогодні випрямлені новою гідністю,<br />
я часто усміхаюся, читаючи світову пресу.<br />
Ми вийшли на арену з піднятою головою<br />
і нас — нарешті! — помітили.<br />
Яке щастя дожити до цього чуда,<br />
коли мрія приречених стає буденною дійсністю,<br />
коли вже не кров революціонерів,<br />
а розважливий розум державників,<br />
не крик руїнників, а впертий труд реформаторів<br />
будують справжнє майбутнє.<br />
Ми є, ми будемо. Нас не зможуть більше заперечити.<br />
Випиймо, Віро, шампанського<br />
за наше завтра. Будьмо!</p>
<p>30 серпня 1991</p>

<div></div>