<strong>Тарас Шевченко – Гоголю</strong>
<p>За думою дума роєм вилітає,<br />
Одна давить серце, друга роздирає,<br />
А третяя тихо, тихесенько плаче<br />
У самому серці, може, й бог не побачить.</p>

<div>




</div>

<p>Кому ж її покажу я,<br />
І хто тую мову<br />
Привітає, угадає<br />
Великеє слово?<br />
Всі оглухли – похилились<br />
В кайданах… байдуже…<br />
Ти смієшся, а я плачу,<br />
Великий мій друже.<br />
А що вродить з того плачу?<br />
Богилова, брате…<br />
Не заревуть в Україні<br />
Вольнії гармати.<br />
Не заріже батько сина,<br />
Своєї дитини,<br />
За честь, славу, за братерство,<br />
За волю Вкраїни.<br />
Не заріже – викохає<br />
Та й продасть в різницю<br />
Москалеві. Це б то, бачиш,<br />
Лепта удовиці<br />
Престолові-отечеству<br />
Та німоті плата.<br />
Нехай, брате. А ми будем<br />
Сміяться та плакать.</p>
<p><em>30 декабря 1844, </em><br />
<em>С.-Петербург</em></p>

<div></div>