<strong>Павло Тичина – Як упав же він з коня…</strong>
<p>Як упав же він з коня<br />
та й на білий сніг.<br />
— Слава! Слава! — докотилось<br />
і лягло до ніг.</p>
<p>Ще як руку притулив<br />
к серцю ік свому.<br />
Рад би ще він раз побачить<br />
отаку зиму.</p>

<div>




</div>

<p>Гей, рубали ворогів<br />
та по всіх фронтах!<br />
З криком сів на груди ворон,<br />
чорний ворон-птах.</p>
<p>Вдарив революцйонер —<br />
захитався світ!<br />
Як вмирав у чистім полі —<br />
слав усім привіт.</p>
<p><em>1919</em></p>

<div></div>