<strong>Дмитро Павличко – Передмова</strong>
<p><em>«Всё русскому мечу подвластно»</em><br />
О. Пушкін.<br />
<em>“Кавказский пленник”</em></p>
<p><em>«Россия — государство не торговое и не земледельческое,</em><br />
<em> а военное, и призвание его быть грозою света».</em><br />
Микола I</p>
<p>Війна Росії проти Чечні розкрила перед світом до найпотаємніших глибин суть московської імперської ідеї. Отже, в ім’я цілісності наддержави, будованої протягом століть царями та зміцнюваної генсеками на крові підкорених народів, можна — вважають нинішні кремлівські лідери — знищити неслухняну чеченську націю, якій, бачте, заманулося стати впорівень із своїми державними сусідами. Московські “кравці” добряче набили руку на перекроюванні чужих земель і набули віртуозної вправності приписувати свій аґресивний націоналізм тим, хто прагне для свого народу такої ж національної свободи, яку мають росіяни. На щастя, є чесні люди і серед росіян, але, скажемо правду, їх надто мало на великий народ, що дав світові багатьох ґеніїв, але ніяк не спроможеться вийти з-під влади шовіністів і диктаторів.</p>

<div>




</div>

<p>Війна Росії проти Чечні явила світові не тільки байдужість обивателів, а й лицемірність великих політиків. Ніхто із всемогутніх володарів не підніс свого голосу на захист чеченської нації. Отже, незважаючи на часткових розвал “імперії зла”, світ так і не зробив вирішального кроку — в напрямі до вселюдської справедливості. Фашизм гітлерівського зразка живе і діє там, де російські шовіністи намагаються реалізувати на завойованих і чужих територіях гасло: “Ein Folk, ein Reich, ein Fuhrer!”</p>
<p>Рядки цієї книжечки — це біль мого сумління, рана мого серця; це — само запитання: чи така вже благородна Європа і чи така вже справжня наша свобода, коли на наших очах коїться цей кривавий злочин, а ми вдаємо, що не бачимо й не чуємо нічого? Це — там само поклін чеченському народові, який зірвав маску з імперської Москви, показав людству її звірячий оскал і героїчною боротьбою заклав міцні фундаменти своєї самостійної держави.</p>
<p>11.05.1995 р.</p>

<div></div>