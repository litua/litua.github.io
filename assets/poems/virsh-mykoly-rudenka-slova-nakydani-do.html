<strong>Микола Руденко – Слова, накидані докупи…</strong>
<p>Слова, накидані докупи,—<br />
Давно вже справа не нова.<br />
Передусім, які слова —<br />
Вони живі чи тільки трупи?</p>
<p>П’яненькі лірники-поети<br />
Співають нам про зло й добро.<br />
Але приймають за Дніпро<br />
Холодний плин німої Лети.</p>

<div>




</div>

<p>Пливе по річці мертве слово.<br />
Кричить модерний віршобай:<br />
— О милий Боже, видибай!<br />
Ген сяє храм злотоголово…</p>
<p>Він справді сяє многі літа,—<br />
Так то ж над батьківським Дніпром!<br />
А вас привіз чужий пором<br />
Туди, де плине мертва Лета.</p>

<div></div>