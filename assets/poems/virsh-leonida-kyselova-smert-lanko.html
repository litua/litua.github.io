<strong>Леонід Кисельов – Смерть ланкової</strong>
<p>Вмирає жінка. Голова її горда<br />
Вже осипається зимнім цвітом.<br />
Ще й коса золота, як той гострий орден,<br />
Що понесуть за нею на цвинтар.</p>
<p>Вже безносу чути, як іде навшпиньках.<br />
І нема їй слова, нема зупину.<br />
І плаче земля, бо вмирає жінка,<br />
Що родила цукор в гірку нашу днину.</p>

<div>




</div>

<p>А небо осіннє таке безкрає,<br />
Що і птах не знайде, де притулиться.<br />
І плаче жінка, бо земля вмирає.<br />
Що родила жито в безхлібнім віці.</p>
<p>І щоб жінчине серце — вогненне гроно —<br />
Не розпалося марно в малі жаринки,<br />
Українська земля в своє чорне лоно<br />
Візьме біле лоно золотої жінки.</p>
<p><em>1968</em></p>

<div></div>