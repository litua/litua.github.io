<strong>Сингаївський Микола – У спадок</strong>
<p>Все минає – ночі і світанки,<br />
Та життя не випити до дна.<br />
Залишаються нащадкам знаки, –<br />
Наче карби, наші письмена.</p>
<p>Лиш земля, немов легенда, вічна,<br />
Одцвітають очі і вуста.<br />
Зборознили батькове обличчя<br />
Мозолясті і важкі літа.</p>

<div>




</div>

<p>Повертаюсь до життя і згадок –<br />
У полон розкрилених жадань.<br />
Батько залишив мені у спадок<br />
Крик своїх незборених страждань.</p>
<p>Я візьму їх у тривожну душу,<br />
В пам’ять, що підвладна тільки нам…<br />
Пронести і передита мушу<br />
Все, що заповідано синам.</p>

<div></div>