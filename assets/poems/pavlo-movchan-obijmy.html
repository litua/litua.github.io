<strong>Павло Мовчан – Обійми </strong>
<p>І крякав крук, але довкруг ні хмарки,<br />
і горобина, вибухнувши жарко,<br />
аж іскрами розбризкалась навкіл.<br />
А поруч з нею вільхи недогарки —<br />
так ніби сонце ділене навпіл…<br />
Сюди погонь, а туди сажа чорна,<br />
сюди весілля, а туди печаль,<br />
сюди оздоб’я, а туди потворність,<br />
туди захлання, а сюди кришталь.<br />
Все нарівно, бо світить на два боки,<br />
і через мене поділ той проліг,<br />
хоч він такий тонкий, але глибокий:<br />
праворуч суцвіть, а ліворуч — сніг…<br />
Сміюся одним оком, іншим плачу,<br />
у півуста хвалю, у пів… хулю,<br />
то серце — крига, то — як жар гаряче,<br />
тим — проклинаю, а ось цим — люблю;<br />
не зодностайнить ні очей, ні слуху;<br />
і дві долоні врізнобіч летять,<br />
так ніби прагну тим поривчим рухом<br />
дві половини світу об’єднать.</p>

<div>




</div>

<p>***</p>

<div></div>