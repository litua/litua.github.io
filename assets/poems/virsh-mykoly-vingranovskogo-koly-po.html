<strong>Микола Вінграновський – Коли починається ніч…</strong>
<p>Коли починається ніч<br />
Все починається спочатку<br />
На чорному полі<br />
Витворений з криги та снігу<br />
З’являється білий рояль<br />
Висотою до неба<br />
Зліва<br />
Спиною до мене<br />
В темно-зеленому платті<br />
Дівчина входить<br />
Іде і сіда за рояль<br />
Мить<br />
І заплакали пальці її<br />
Мить<br />
Засміялися пальці<br />
І рояль почав танути<br />
Ось він уже як хмара<br />
Ось він уже пароплав<br />
Ось він уже як чайка<br />
Ось він уже як ромен<br />
І як неймовірно<br />
Виросла<br />
Дівчина в темно-зеленому платті<br />
Любове моя<br />
Як би тебе не ганьбили<br />
Як би не зменшували тебе<br />
З ночі у ніч<br />
Ти<br />
Рости<br />
Починаєш<br />
Спочатку.</p>

<div>




</div>

<p><em>1963</em></p>

<div></div>