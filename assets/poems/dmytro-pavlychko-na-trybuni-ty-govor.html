<strong>Дмитро Павличко – “На трибуні ти говорила…” </strong>
<p>На трибуні ти говорила<br />
схвильовано, але якось інакше,<br />
якось краще ти хвилювалась<br />
перед очима народу.<br />
Я відкрив тебе знов сьогодні,<br />
як зорю, яку пам’ятаю з дитинства.<br />
Ти говорила правду. Ти завжди<br />
була відвертою й чесною, але<br />
перед очима народу<br />
правда твоя стала ще кращою.<br />
Ти сама стала ще кращою<br />
від слова правдивого, що розлилося<br />
хвилею молодості по жилах твоїх.<br />
Благословенне будь, молоде серце,<br />
бунтарське серце, в грудях людини<br />
з чолом, овіяним сивиною!<br />
Я люблю тебе! Ти на трибуні,<br />
де, буває, старіють люди від мислі<br />
заштампованої, нецікавої,<br />
помолоділа від правди,<br />
що в тобі не згасала ніколи.</p>

<div>




</div>

<p>***</p>

<div></div>