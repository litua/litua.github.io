<strong>Микола Руденко – Які ж ви смішні, їй-богу…</strong>
<p>Які ж ви смішні, їй-богу,<br />
Із вашими орденами!<br />
Чи хтось опромінить дорогу<br />
Ліврейними галунами?</p>
<p>Чи зможе безликий чиновник<br />
Талант начепити на груди?..<br />
Ту славу, як вутлий човник,<br />
Відкинуть майбутні люди.</p>

<div>




</div>

<p>Ні світла у неї, ні духу.<br />
(Цього ж вам не видавали!)<br />
Ні доброї сили для руху<br />
Через гірські перевали.</p>
<p>Залишиться той, хто зуміє<br />
Створити вселюдську месу —<br />
Хто дух майбуття зрозуміє:<br />
Дух волі, жагу прогресу.</p>

<div></div>