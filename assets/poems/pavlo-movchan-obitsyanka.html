<strong>Павло Мовчан – Обіцянка </strong>
<p>Цей кримський рай — з незгаслим розмарином,<br />
коротким строком визначених втіх —<br />
прискорював життя і майже похвилинно<br />
нагадував, що жив не так, не так, як міг.</p>
<p>Безглузда метушня, застілля та похмілля,<br />
спустошлива любов, порожні балачки…<br />
Та інколи душа, мов вирвавшись з підпілля,<br />
зболіло рвала рот — світ рвався на клочки.</p>
<p>Та хто я? Що я міг? Закинути роботу?<br />
І вицмулить вина на півтора кербе?<br />
І солодко заснуть у кирзових чоботях,<br />
і бачити вві сні в Криму, в раю, — себе?..</p>

<div>




</div>

<p>Лежать на лежаку холодному до ранку<br />
і слухать хлюпіт хвиль, і скрегіт ріняків,<br />
і думать про тепло під моря колисанку,<br />
про твердість кулаків та волю жебраків.</p>
<p>Я міг би, міг би жить велично у лахмітті<br />
і думати про час під сколихи зірок,<br />
якби ж не ця душа, залякана, самітна,<br />
якби ж не тіло це, протерте до дірок.</p>
<p>Якби не розмарин, не мирт, не лавровишня,<br />
то думав би про світ буденний та простий…<br />
Та жив я так, як жив, — по-іншому не вийшло.<br />
Проте я знав, що йду до світлої мети.</p>
<p>Вона десь на краю півострова чи в морі,<br />
по обрію пливе переблиском вогнів;<br />
якби ж не світло дня, аби не сни прозорі,<br />
обіцяний той рай приснився б і мені.</p>
<p>***</p>

<div></div>