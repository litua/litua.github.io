<strong>Олесь Гончар – Ранець візьму на плечі…</strong>
<p>Ранець візьму на плечі,<br />
В кишеню — паперу лист.<br />
Піду, невідомий предтеча,<br />
У вітряний чорний свист.</p>
<p>Туди, де кедри стали<br />
На скелях в гігантський зріст,<br />
Піду од нужди, од печалі,<br />
Од чорних попалених міст.</p>

<div>




</div>

<p>Піду я в краї невідомі,<br />
Піду за блакитні моря,<br />
Де в чорному димному громі<br />
Білі міста не горять.</p>
<p>Невольниче сонце хмуро<br />
Світить в краю моїм.<br />
Посеред тигрів бурих,<br />
Може, знайду свій дім.</p>
<p>Повний зневаги до всього,<br />
У нетрях збудую вігвам.<br />
В єдиного вірячи Бога,<br />
Якого створю я сам.</p>

<div></div>