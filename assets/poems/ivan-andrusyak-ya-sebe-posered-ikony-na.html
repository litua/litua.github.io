Іван Андрусяк – я себе посеред ікони на дерево проміняв…<p>я себе посеред ікони на дерево проміняв<br />
і ніч прилипає до горла холодним вологим лезом<br />
вони справді кожної ночі підбирають мені імена<br />
і я прикриваю ними свій фіолетовий безум</p>
<p>легше терпіти муку вона виглядає старшою<br />
її благородні стегна прикриті траурним шовком<br />
я привітаю кожного кому дорога ця лажа<br />
доки його в підземному не проковтне тусовка</p>

<div>




</div>

<p>я можу терпіти кожного третього в цьому світі<br />
мостити ними дорогу якою прийдуть форелі<br />
але вони щоранку примушують мене тремтіти<br />
повернувшись назад у тіло і причинивши двері</p>
<p>та є межа перевтілень старенька самотня земля<br />
де серед зливи богів забракло єдиного бога<br />
постели мені в небі курво я схожий на твоє маля<br />
мене нема на цім світі мене немає нікого</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>