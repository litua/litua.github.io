<strong>Павло Мовчан – Порода </strong>
<p>З дуплистої липи меди витікають, мов смоли, додолу,<br />
і сунуть за обрій, шерхлюючи зазубні лісу, горбаті хмарини,<br />
і голос юрливий точкує ретельно повітря навколо,<br />
аби захистити від страху прозору твою серцевину.<br />
Дуби мовчазні, та, проте, як завжди, тихоможні,<br />
розлущують землю корінням, мішають чорнозем,<br />
і час випивають — зяють довкола улоги порожні,<br />
присядеш у затінку — тиша ураз заморозить!<br />
Чим глибше у ліс, тим відчутніша плоть, тим вона полохкіша,<br />
обачливі кроки вповільнюють струм світлоносної крові,<br />
і подих горлянку скородить — повітря щодалі гостріша,<br />
мовчи, занімій, бо знати сліди на кожному слові.<br />
В проломи між кронами срібло струмує напруго,<br />
і нитка блакиті струмить, мов прожилок агату,<br />
чорніють дерева, під тиском мовчання формується вугіль,<br />
а в ньому єдина заглибина — плоть корчувата.</p>

<div>




</div>

<p>***</p>

<div></div>