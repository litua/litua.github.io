<strong>Леся Українка – «Я бачила, як ти хиливсь додолу…»</strong>
<p>Я бачила, як ти хиливсь додолу,</p>

<div>




</div>

<p>Пригнічений своїм важкий хрестом,<br />
Ти говорив: «Я втомлений… так, справді…<br />
Я дуже втомлений… Боротися? Навіщо?<br />
Я одинокий і… нема вже сили…»<br />
Ти говорив так просто і спокійно,<br />
Щось в голосі тремтіло, мов сльоза,<br />
Та полиском сухим світились очі, –<br />
Як завжди… Я стояла біля тебе,<br />
Не зважилась ані за руку взяти,<br />
Ані схилитися до твого чола,<br />
Ані тебе підвести… Я дивилась,<br />
Як ти хилився під своїм хрестом…<br />
…І потім довго я дивилася на тебе,<br />
Тоді, як ми з тобою розлучились.<br />
Тоді, як тільки образ твій, мій друже,<br />
Привиджувавсь мені в безсонні ночі,<br />
Все голос твій бринів: «Я втомлений… так, справді…»<br />
І брала я тоді паперу картку білу,<br />
Хотілося мені зібрати тії сльози,<br />
Що в голосі бриніли невидимо.<br />
Колись отак, – розказує легенда, –<br />
Хустиною святая Вероніка<br />
Зібрать хотіла сльози й піт Христа.<br />
Та на хустині замість поту й сліз<br />
Зостався образ у вінці терновім<br />
Того, хто впав знебулий під хрестом.<br />
О, кожний раз, як я збирала сльози</p>
<p>Твої, мій друже, на папір біленький,<br />
Я бачила те чудо Вероніки…</p>
<p>18.11.1900</p>

<div></div>