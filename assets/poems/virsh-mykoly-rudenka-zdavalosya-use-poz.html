<strong>Микола Руденко – Здавалося, усе позаду…</strong>
<p>Здавалося, усе позаду,<br />
Пригасло те, що я несу.<br />
І старість вийшла у засаду,<br />
Щоб вигострить тупу косу.</p>
<p>Та був удар…<br />
Розверзлось небо<br />
Серед космічних мерехтінь,<br />
І ти покликала до себе,<br />
Великих думань віща тінь.</p>
<p>Я грівсь на материнськім лоні,<br />
Немов сповите немовля.<br />
М’ячем блакитним на долоні<br />
Лежала крихітна Земля.</p>

<div>




</div>

<p>З’єднавши тіні й напівтіні,<br />
Майбутнє з тим, що вже було,<br />
У віковому мерехтінні<br />
Я розпізнав Добро і Зло.</p>
<p>Я бачив кратери — мов рани,<br />
Неначе кров — глибинний жар…<br />
Я ваші хитрощі, тирани,<br />
Кладу під синій окуляр.</p>
<p>У ваші вилиці камінні<br />
Я ненависть свою жбурну<br />
І, розіп’ятий на промінні,<br />
Вам напророчу смерть страшну…</p>
<p>І підійду, і гляну зблизька,<br />
Як ви конаєте в чаду;<br />
І землю, як мале дівчисько,<br />
В обійми сонця поведу.</p>
<p><em>1963</em></p>

<div></div>