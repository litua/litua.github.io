<p>Оглянуся в години гожі:<br />
Дерева є, і трави є.<br />
І гори на Карпати схожі —<br />
Усе таке, та не моє.</p>
<p>А чом це так — я й сам не знаю.<br />
Вже скоро зацвітуть сади<br />
І верби (мов з мойого краю<br />
Вдовиці забрели сюди)<br />
В Катуні зачерпнуть води.</p>
<p>Ось хвиля гілочку відпружить,<br />
Замерехтить блакитна тінь…<br />
Чому ж так гірко серце тужить<br />
І душу кличе вдалечінь?</p>
<p>Що звабного є в тій країні,<br />
Де мертвим плесом ліг Дніпро,<br />
Де бродять запорожців тіні,—<br />
Яке ти бачиш там добро?..</p>
<p>Я прагну там пізнати знову<br />
Суть незрадливу, суть людську;<br />
Із вуст почути рідне слово —<br />
І десь померти в холодку.</p>
<p>Та чи збагну, що на Вкраїні<br />
Уже доводиться в містах<br />
Шукати, ніби голку в сіні,<br />
Дідівське слово на вустах?</p>
<p>Ми ж ниньки мудрі — ми природу<br />
Від кривди берегти вчимо,<br />
А душу цілого народу<br />
Невже покривдити дамо?</p>
<p>Хіба це менше, ніж пташина<br />
Або якесь там деревце?..<br />
То дух людський, його вершина,<br />
Його снага,<br />
Його лице…</p>

<div>




</div>

<p>Гай-гай! Сидіти й мудрувати<br />
Посеред гір на чужині —<br />
Не те, що вдома душу рвати<br />
Об терни дикі, навісні.</p>
<p>І все ж…<br />
Хіба ж ми троглодити?<br />
Ми добре знаємо уже,<br />
Що тужиться земля родити<br />
Своє, природне —<br />
Не чуже.</p>
<p>Земля — вона життя основа.<br />
Тож, братку, як не поверни,<br />
Це їй належить наша мова,<br />
Бо ми й самі —<br />
Її сини..</p>
<p>Супроти Божого закону<br />
Ні образ, ані стать, ні масть<br />
Вона в своє не візьме лоно —<br />
Задушить,<br />
Вижити не дасть.</p>
<p>Тим часом тут…<br />
Яке бездоння<br />
На тебе визирне з віків,<br />
Коли почуєш: ненька доню<br />
Гидких навчає матюків.</p>
<p>Така тут ласка —<br />
Це не скруха.<br />
Мо’ й не повірите мені.<br />
А в мене вже відсохли вуха<br />
Від слів лихих на чужині.</p>
<p>Понад Дніпром отого хисту<br />
Ви не побачите ніде.<br />
О мово рідна, мово чиста!<br />
Невже й тебе ця ласка жде?..</p>
<p>Дрижать берізки у відлунні.<br />
Ревуть вітри, гудуть мости.<br />
Молюсь на березі Катуні:<br />
О Господи! Не допусти.</p>
<p><em>15.02.1986, Сибір</em></p>

<div></div>