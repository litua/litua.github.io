<strong>Василь Стус – Мумiя</strong>
<p><em><strong>1</strong></em></p>
<p>Голова його заполонена спогадами.<br />
(Вiчне перемелювання однiєї iстини:<br />
гримаси пiдлостi,пiдлiсть пiдлостi,<br />
пiдлiсть пiдлостi пiдлостi).<br />
Хтиво показує старечим ротом :<br />
те, що було 1968 року нової ери<br />
вiддзеркалює,нiби в мертвiй водi,<br />
подiї 1968 року перед Христом.<br />
Рухається, зазираючи в брезклу воду.<br />
Пiдiйшов побачив збагнув<br />
збагнув пiдiйшов побачив.<br />
Все вже збагнуте,<br />
пiдiйшов побачив,<br />
нi греця не збагнуть.<br />
Але — стверджуватися :<br />
утверджування покiйника,<br />
реанiмацiя на рiвнi народження,<br />
демократiя цвинтаря.<br />
Очей — не треба.<br />
Нiг — не треба.<br />
Рук — не треба.<br />
Зусилля — зайвi.<br />
Зайва голова<br />
на рудиментарних плечах.<br />
Цар природи, вiнець її,<br />
бiльшає, отже, малiє.</p>

<div>




</div>

<p><em><strong>2</strong></em></p>
<p>Проминання — цiлюще.<br />
Одужання — самовтратою.<br />
Дозрiвання — знищенням,<br />
Вивершення — божевiллям.<br />
Композицiя багатьох голов,<br />
поставлених одна на одну</p>
<p>(перша спить,<br />
друга спить,<br />
третя — спить,<br />
четверта, п’ята —<br />
до нескiнченностi! —<br />
спить)</p>
<p>Верхня пантрує сон.</p>
<p><em><strong>3</strong></em></p>
<p>Кинеш камiнь —<br />
розходяться рiвнi кола.<br />
Ловиш кола —<br />
тодi вони знов збiгаються,<br />
утворюють подобу<br />
стисненої пружини.<br />
Виймаєш камiнь —<br />
чорнiє дiрка сама.</p>

<div></div>