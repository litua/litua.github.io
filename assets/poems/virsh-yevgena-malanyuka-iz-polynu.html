Title
<p>Тут ті ж невільники злиденні,<br />
Тут та ж сліпа і рабська кров,<br />
А там ім’я посмертне “Ленін”<br />
Вже обертається в “Петро”.</p>
<p>І знову, знову вершник мідний<br />
Над бруками з твоїх кісток,<br />
Пускаючись в галоп побідний,<br />
Заносить мідне копито —</p>

<div>




</div>

<p>Це ж він, незнищений, як завше,<br />
В вітрах історії — стріла, —<br />
Москву залізом загнуздавши,<br />
Ще раз Полтавою пала.</p>
<p>Се мрець воскрес і бенкетує,<br />
Наллявся кров’ю і гуля,<br />
Копитом топче і катує,<br />
І стугонить моя земля,</p>
<p>І тяжко стогне раб відвічний.<br />
Даремно клекотить весна<br />
І віє вітер історичний:<br />
Він знов не чує і не зна.</p>
<p><em>1925</em></p>

<div></div>