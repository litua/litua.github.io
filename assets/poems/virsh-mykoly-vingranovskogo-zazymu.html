<strong>Микола Вінграновський – Зазимую тут і залітую…</strong>
<p>Зазимую тут і залітую,<br />
В цій великій хаті не своїй,<br />
У кутку відтихну, відлютую,<br />
Намовчусь у темряві німій.</p>

<div>




</div>

<p>Поза полем небо та піднеб’я,<br />
З-попід неба димаровий дим,<br />
І літак, що сам летить від себе,<br />
Дві тополі і вітряк один…</p>
<p>Слово моє, сила моя, славо,<br />
Сльозо моя, гніваню ти мій,<br />
Хто і що зріднило нас й послало?..<br />
Воле моя світла, не темній!</p>
<p><em>1963</em></p>

<div></div>