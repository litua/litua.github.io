<strong>Леонід Кисельов – Цигарочка</strong>
<p>Закурю ото  цигарочку<br />
Болгарського тютюну.<br />
А сини мої, шинкарочко,<br />
Загинули у війну.</p>
<p>То налляй мені ще чарочку<br />
Угорського вина.<br />
А сини мої, шинкарочко,<br />
Загинули. Нема.</p>
<p>Зажурився. Бренді смокче він,<br />
Баклажанну їсть ікру.<br />
— А іще купити хочу я<br />
Чеську кохту на стару.</p>

<div>




</div>

<p>Гроші є, на хліб зостанеться,<br />
Ще ж і пенсія іде.<br />
Хай походить вже, похвалиться<br />
Що не гірше, як в людей.</p>
<p>Бо як центром йтимеш ввечері —<br />
Чепурні усі такі.<br />
Гарні пальта із Німеччини,<br />
Югославськії хустки.</p>
<p>І болгарські ті цигарочки<br />
Так і смалить все село.<br />
…А синів моїх, шинкарочко,<br />
Польським снігом замело.</p>
<p><em>1968</em></p>

<div></div>