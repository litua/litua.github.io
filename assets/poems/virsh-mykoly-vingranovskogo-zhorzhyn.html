<strong>Микола Вінграновський – Жоржина</strong>
<p>Впали бомби на видноколі,<br />
Червоніла капусти грядка…<br />
Між курганами в чорнім полі<br />
Помирала дружина дядька.</p>
<p>Бігли армії, мчали роти,<br />
Помирали дуби в гаю…<br />
Дядько ніс на вогні Європи<br />
Нерозстріляну юнь свою.</p>
<p>На стежині зосталась дружина,<br />
А він далі на захід побіг…<br />
Оглянувся — стоїть жоржина<br />
На розгіллі нічних доріг.</p>
<p>Почорніли живі надії…<br />
Плакав в Яссах, в Берліні звав,<br />
Донесли йому вітровії<br />
Цвіт жоржини в настоях трав.</p>
<p>Дядьку! Дядьку! Назад нестримно!<br />
Місяць з неба кида весло…<br />
Здрастуй, здрастуй, моя жоржино<br />
І вербове моє село!..</p>
<p>Сієм зерно із патронташа,<br />
Б’ємо в крокву навіки цвях.<br />
Кулеметную юність нашу<br />
Поховаємо в пшеницях…</p>

<div>




</div>

<p>Літо, літо… за літом збіглим<br />
Червоніють горошком стежини.<br />
Малиновеє плаття жоржини<br />
Заполохане вітром білим,</p>
<p>Заполохане вітром в полі,<br />
Заполохане дядька горем…<br />
Він до неї іде поволі,<br />
Ніжні квіти жоржини горне…</p>
<p>Ой жоржино, моя жоржино,<br />
Доки в полі тобі стояти?<br />
Йдем на люди, ідем до хати,<br />
Проведи нас, вузька стежино!..</p>
<p>В полі вітер шука порожнини,<br />
Котить небом Чумацький Віз…<br />
Дзвонять дядькові всі стежини,<br />
Щоб Європу сюди приніс.</p>
<p>Щоб Європа її благала<br />
Йти із дядьком в своє село,<br />
Щоб жоржину оберігала,<br />
Майбуття щоб до неї йшло…</p>
<p>Крізь конґреси великодушні,<br />
Крізь братерство, і світ, і тьму<br />
Слуха дядько в тиші конюшні,<br />
Як жоржина шумить йому…</p>
<p>В тому шумі — минуле дядька:<br />
Червоніла капусти грядка,<br />
Чад Європи на видноколі,<br />
І жоржина-дружина в полі.</p>
<p><em>1956</em></p>

<div></div>