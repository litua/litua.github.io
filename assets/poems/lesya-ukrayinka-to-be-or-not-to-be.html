<strong>Леся Українка – To be or not to be?</strong>
<p>Стій, серце, стій! не бийся так шалено.</p>
<p>Вгамуйся, думко, не літай так буйно!<br />
Не бий крильми в порожньому просторі.<br />
Ти, музо винозора, не сліпи<br />
Мене вогнем твоїх очей безсмертних!<br />
Дай руку, притули мене до свого лона.<br />
Тобі я віддала усе, що мала,<br />
Подай мені великую пораду.<br />
Дивись: навколо нас великі перелоги,</p>
<p>І дикі пущі, і високі кручі,<br />
І темні, тихі води. Подивись:<br />
Шляхів нема, а тільки де-не-де<br />
Поплутані стежинки йдуть на безвість.<br />
Он люди – мало їх – орють ті перелоги,<br />
Он з пущі ледве чутно стук сокири,<br />
З високих круч луна орлиний клекіт,<br />
Лиш тихі води все стоять мовчазно,<br />
І тільки часом камінь з круч зірветься,<br />
Впаде і кане в темні, тихі води, –<br />
Розійдеться і зникне круг тремтячий.<br />
Скажи мені, пораднице надземна,</p>

<div>




</div>

<p>Куди мені податись у просторі?<br />
Чи маю я здійняти срібло-злото<br />
З своєї ліри і скувати рало,<br />
А струнами сі крила прив’язати,<br />
Щоб тінь не падала на вузьку борозну,<br />
Зайняти постать поряд з тими людьми,<br />
Орати переліг і сіяти, а потім –<br />
А потім ждати жнив, та не для себе?<br />
Чи, може, кинутись туди, у пущу,<br />
І в диких нетрях пробивать дорогу<br />
З сокирою в руках і з тонкою пилою,<br />
Поки який гнилий, великий стовбур<br />
Впаде й задавить серед хащів темних?<br />
Чи, може, злинути орлицею високо,<br />
Геть понад кручі, у простор безмежний,<br />
Вхопити з хмари ясну блискавицю,<br />
Зірвати з зірки золотий вінець<br />
І запалати світлом опівночі?<br />
А що, коли те світло миттю згасне,<br />
Як метеор, і темрява чорніше,<br />
Страшніше здасться, ніж була раніш?<br />
А що, коли не стане в мене сили,<br />
Вогонь обпалить крила й я впаду,<br />
Неначе камінь, що зірвався в кручі,<br />
Туди, у темні води, в глибину,<br />
В холодну тишу, і недовго буде<br />
Тремтіти круг на площині води?<br />
Мовчиш ти, горда музо! тільки очі</p>
<p>Спалахнули вогнем, барвисті крила<br />
Широким помахом угору здійнялись<br />
І сплеснули… О чарівнице, стій!<br />
Візьми мене з собою, линьмо разом!</p>
<p>10.09.1896</p>

<div></div>