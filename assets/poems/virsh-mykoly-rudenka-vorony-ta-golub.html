<strong>Микола Руденко – Ворони та голуби</strong>
<p>Як можна пояснити ці потреби<br />
Природи чи суспільної доби:<br />
Ще до схід сонця у мордовськім небі<br />
З’являються ворони й голуби?</p>
<p>Ворон — мільйон, а голубів — десятки.<br />
Вони у небо здіймуться ривком —<br />
І опромінені рухливі цятки<br />
Повідомляють: сонце за ліском.</p>
<p>Летять на тлі ранкової заграви<br />
Понад берези, вишки, сіножать.<br />
І хочеться гукнути: Боже правий!<br />
Це ж душі тих, що у землі лежать.</p>

<div>




</div>

<p>А в небі те, що бачимо за дротом:<br />
На сотню поліцаїв — кілька нас.<br />
Смердить повітря над беззубим ротом<br />
Від матюків —<br />
То крук його потряс.</p>
<p>Це гайвороння вішало, вбивало.<br />
І грабувало мертвих.<br />
А тепер<br />
(Мов правооборонцям мук замало)<br />
Суддя нас разом поза дріт запер.</p>
<p>Законом стало хиже беззаконня,<br />
Бо ті, що судять, —<br />
І самі раби…<br />
Колючий дріт обсіло гайворонням<br />
На плечі нам сідають голуби.</p>
<p><em>14.01.1990</em></p>

<div></div>