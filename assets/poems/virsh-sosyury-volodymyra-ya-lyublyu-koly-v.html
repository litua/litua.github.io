<strong>Володимир Сосюра – Я люблю, коли в листя зелене…</strong>
<p>Я люблю, коли в листя зелене<br />
дерева одягає весна,<br />
і під вітром хитаються клени,<br />
і співає в квітках далина.</p>
<p>Ще задумані далі безкраї<br />
зачаровують душу мою,<br />
коли жито в полях достигає<br />
і зозуля кує у гаю.</p>

<div>




</div>

<p>І так гарно під небом глибоким<br />
на дніпрову дивитись блакить,<br />
як під вітру задуманим кроком<br />
жовте листя в садах шарудить…</p>
<p>Ще люблю голубу й неозору,<br />
сонцебарвну снігів далину<br />
і на шибках морозні узори,<br />
що нагадують серцю весну.</p>

<div></div>