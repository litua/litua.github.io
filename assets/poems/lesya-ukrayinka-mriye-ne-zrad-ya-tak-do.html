<strong>Леся Українка – «Мріє, не зрадь! Я так довго до тебе тужила…» </strong>
<p>Мріє, не зрадь! Я так довго до тебе тужила,</p>
<p>Стільки безрадісних днів, стільки безсонних ночей,<br />
А тепера я в тебе остатню надію вложила.<br />
О, не згасни, ти, світло безсонних очей!</p>
<p>Мріє, не зрадь! Ти ж так довго лила свої чари</p>
<p>В серце жадібне моє, сповнилось серце ущерть,<br />
Вже ж тепера мене не одіб’ють від тебе примари,<br />
І не зляка ні страждання, ні горе, ні смерть.</p>
<p>Я вже давно інших мрій відреклася для тебе.</p>

<div>




</div>

<p>Се ж я зрікаюсь не мрій, я вже зрікаюсь життя.<br />
Вдарив час, я душею повстала сама проти себе,<br />
І тепер вже немає мені вороття.</p>
<p>Тільки – життя за життя! Мріє, станься живою!</p>
<p>Слово, коли ти живе, статися тілом пора.<br />
Хто моря переплив і спалив кораблі за собою,<br />
Той не вмре, не здобувши нового добра.</p>
<p>Мріє, колись ти літала орлом надо мною, –</p>
<p>Дай мені крила свої, хочу їх мати сама,<br />
Хочу дихать вогнем, хочу жити твоєю весною,<br />
А як прийдеться згинуть за теє – дарма!</p>
<p>3.08.1905</p>

<div></div>