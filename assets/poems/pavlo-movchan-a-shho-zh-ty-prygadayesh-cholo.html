<strong>Павло Мовчан – А що ж ти пригадаєш, чоловіче? </strong>
<p>Пізнав же і ти часу повну всевладність,<br />
проклюнулось знову в долоні зерно,<br />
і жорна гуркочуть давно безпорадно,<br />
і камінь зітерся давним-предавно…<br />
На що ти спроможен? Продовжитись родом,<br />
звести кам’яницю і мур змурувать?<br />
Назовні мов тверднеш, хоч трухнеш зісподу,<br />
торкнулась чола незгладима печать.<br />
І слід п’ятипалий у тебе на шкірі,<br />
а очі злинялі не бачать вже змін,<br />
і тінь свою котиш, мов камінь, під згірок,<br />
і протяги б’ють із потрісканих стін…<br />
Але в заклопотах своїх цілоденних<br />
відгониш ти думку уїдливу пріч:<br />
— Марнота, марнот… та то не для мене:<br />
фундамент воздвиг я на кілька сторіч.<br />
Дай Бог би здоров’я, то й схрон змурував би,<br />
на случай чого — заховавсь і … мовчок;<br />
для склепу скупав вже і скаби, і штаби,<br />
сталевий засув і пудовий замок.<br />
Геть все передбачив: води повна бочка,<br />
свічки парафінові, бак для нужди… —<br />
… Та час, що летів на кленовім листочку,<br />
весь світ обігнув і заглянув сюди.<br />
І неначе клеймо на чолі тобі випік:<br />
листок п’ятипалий — ні стерти, ні змить…<br />
Щоб знав ти, що вік твій для тебе великий,<br />
а вітер дмухне, і-і-і… душа відлетить…<br />
Радій же, бо маєш єдину можливість,<br />
як нитки в основі, життя перебрать, —<br />
знайти отой день чи то вузлик щасливий,<br />
аби неквапливо його розв’язать:<br />
криничка у лузі, хмарки, сіножать…<br />
Воскликнуть: — О небо, яка благодать!</p>

<div>




</div>

<p>***</p>

<div></div>