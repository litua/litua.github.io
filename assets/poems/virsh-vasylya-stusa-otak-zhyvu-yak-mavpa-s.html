<strong>Василь Стус – Отак живу: як мавпа серед мавп…</strong>
<p>Отак живу: як мавпа серед мавп.<br />
Чолом прогрішним із тавром зажури<br />
все б’юся об тверді камінні мури,<br />
як їхній раб, як раб, як ниций раб.<br />
Повз мене ходять мавпи чередою,<br />
у них хода поважна, нешвидка.<br />
Сказитись легше, аніж буть собою,<br />
бо ж ні зубила, ані молотка.<br />
О Боже праведний, важка докука —<br />
сліпорожденним розумом збагнуть:<br />
ти в цьому світі — лиш кавалок муки,<br />
отерплий і розріджений, мов ртуть.</p>

<div>




</div>

<p><em>1968</em></p>
<p></p>

<div></div>