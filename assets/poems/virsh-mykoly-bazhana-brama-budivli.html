<strong>Бажан Микола – Брама (Будівлі)</strong>
<p>У грі нелюдській,<br />
в спразі неприродній,<br />
Потрясши ланцюги прикрас,<br />
Важкою зморшкою напнувся владний м’яз,<br />
Обняв краї<br />
спокійної безодні.<br />
Підніс,<br />
як пожаданний келих,<br />
Широку браму в вишину,<br />
Широку браму,<br />
грішну і земну,<br />
Мов круглий перстень на руках дебелих.<br />
І творчий хист,<br />
що не втомивсь,<br />
не вистиг,<br />
Снопи принадних зел на камені поклав,<br />
Як груди дів,<br />
гарячих і нечистих,<br />
У шпетних ігрищах уяв.<br />
Так щедро кинув семенасту брость,<br />
Як звик на ложе кидати коханку,<br />
Що зна любовний піт,<br />
важких запліднень млость,<br />
І ситий сон,<br />
і спрагу на світанку.<br />
На брості — квіт,<br />
на брості — квіт, мов око<br />
Розпаленого самкою самця<br />
Ще тих століть,<br />
коли в серця<br />
Вливалась пристрасть хтивого барокко,<br />
Що плинула з віків старого лабіринта,<br />
Що поєднала іздаля<br />
Вкраїнських брам рясне гілля<br />
З вільготними акантами Корінта.<br />
І той акант — не лавр<br />
на голові державця,<br />
І брами щедрої ніхто не розчиняв,<br />
Щоб бранців пропустить<br />
з подоланих держав.<br />
Бо шлях звитяг крізь браму не прослався.<br />
То брама пристрасті пригнобленій і лютій<br />
Старих століть.<br />
Одягнені в шарлат,<br />
Тоді здвигав свої дзвіниці злотокуті,<br />
Мов пишні бунчуки,<br />
бундючний гетьманат.<br />
Тоді, немов бучний вінець,<br />
На масне волосся степу<br />
Поклав церкви свої Мазепа,<br />
Поет,<br />
і гетьман,<br />
і купець;<br />
Тоді, програвши гру одчайну,<br />
Навчився бігати назад<br />
Мазепин білий кінь, оцей Пегас без стайні,<br />
Безхвостий Буцефал<br />
прийдешніх гетьманят.<br />
Женіть того коня,<br />
хода його хай втихне!<br />
Мов списа ржавого,<br />
дзвіниць ламайте тінь!<br />
І мовкнуть дзвони,<br />
дзвони з-під склепінь,<br />
Бо серце наше більше, аніж їхнє!</p>

<div></div>