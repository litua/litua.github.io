<strong>Антонич Богдан-Ігор – Бджола</strong>
<p>Лисніє липовий, липневий липець,<br />
липучий і лискучий в білім збанку.<br />
В нім розтопились зорі на світанку<br />
і пахощі левад, квітчастих китиць.</p>
<p>Над озером пахучим, золотавим<br />
дзеленькає маленькая бджола.<br />
На брезклі брижі жовтого чола<br />
лягає тінь її пружком імлавим.</p>

<div>




</div>

<p>Мов квітка, розхиляє, п’яна цукром,<br />
крил пелюстки, а рідина густа<br />
маленькі ніженьки хватає цупко.</p>
<p>І крильцями пішла розпуки трясця,<br />
над ними мед замкнувся, мов уста.<br />
Ось так вбиває часом власне щастя.</p>

<div></div>