<strong>Дмитро Загул – Осінній мотив</strong>
<p>І знов я стою<br />
У пожовклім гаю,<br />
Що серцю про старість нагадує,<br />
А зісохле і тлінне<br />
Листя осіннє<br />
Крутиться й падає,<br />
Крутиться й падає…<br />
В душу мою.<br />
І щемить моє серце, щемить<br />
Од натуги осінньої туги,<br />
Бо знову до серця<br />
Шелестом б’ється<br />
Одірване листя.</p>
<p>А серце тремтить,<br />
Воно б’ється і рветься<br />
Й за листям пожовклим летить.<br />
А в садках,<br />
Що відходять у тишу,<br />
Кров’ю горить<br />
Золотаве вмирання,<br />
Ходять алеями тихі зітхання<br />
І вицвіле листя на гіллі колишуть.</p>

<div>




</div>

<p>Завмерло кохання<br />
Між сосон крислатих,<br />
Зараз там холод осінній<br />
І випрілий запах…<br />
Зелена галузка<br />
Комусь махнула, мов хустка,<br />
Комусь на прощання,<br />
А на безлюдних стежинках,<br />
Покритих мерцями, –<br />
Німа самота<br />
І запущена пустка.</p>
<p>Я самотній стою<br />
У пожовклім гаю,<br />
Зітхаю –<br />
Вдихаю і п’ю,<br />
Легені наповнюю<br />
В’ялим повітрям –<br />
І на захід,<br />
За сонцем у путь,<br />
За шелестом вітру<br />
Пускаю зітхання<br />
І тугу мою.</p>
<p>Я замовк і стою<br />
У пожовклім гаю,<br />
Де щохвильки<br />
З осінньої гілки<br />
Бронзові сльози падуть.</p>
<p>І щомить<br />
Моє серце щемить<br />
Од натуги<br />
Осінньої туги,<br />
Що її до весни,<br />
До весни не спинить,<br />
Доки зеленню гай<br />
Не одягнеться вдруге.</p>
<p>ІЗ ЗБІРКИ “МОТИВИ”, НА ВІДПОЧИНКУ, 1926 р.</p>

<div></div>