<strong>Микола Руденко – Мертва верба</strong>
<p>Я не знаю, чому повертаю туди<br />
Де висить між гілками ранковий туман,<br />
Де змертвіла верба видимає з води<br />
Скам’яніло–потужний оголений стан.</p>
<p>Мов пергаментні звої звисає кора,<br />
А гілки — ніби кості з далеких століть.<br />
Їм давно вже упасти й зотліти пора,<br />
Та вона, ніби привид, над лугом стоїть.</p>
<p>Ой, не застуй, примаро,— у землю лягай,<br />
Дай воскреснути сонцю в пагінні новім.<br />
Хай в озерце оте задивляється гай —<br />
Не хизуйся кістками у світі живім.</p>
<p>А верба, віддзеркаливши мертве гілля,<br />
Заскрипіла, немовби деркач у гаю:<br />
— Прийде лютий мороз, помертвіє<br />
земля<br />
Отоді ти поглянеш на вроду мою.</p>

<div>




</div>

<p>Хто повірить тобі, дупловино стара.<br />
Пристановище відьм і лукавих чортів?..<br />
Та війнула вітрами осіння пора,<br />
Над озерцем сухий очерет пожовтів.</p>
<p>Я узимку на лижах спускався з горба<br />
У безлистий, прикрашений інеєм гай.<br />
Царювала над ним непорушна верба,<br />
Загорнувши iкласті гілки в горностай.</p>
<p>Надавала їй позику люта зима<br />
Для таких діамантів, що очі болять.<br />
Хто живий, а хто мертвий?<br />
Різниці нема. Навіть горді дуби упокорено сплять.</p>
<p>Над озерцем, у кригу закованим,<br />
Придивлявся до темних законів земних:<br />
Тож виходить, у смерті є правда своя —<br />
Її велич зростає із пут крижаних…</p>
<p>Я не знаю, чому повертаю туди<br />
Де розсипався Iнеєм сивий туман.<br />
Мабуть, вірю, що вигляне Сонце з води —<br />
І впаде господиня смертей та оман.</p>
<p><em>16.02.1974</em></p>

<div></div>