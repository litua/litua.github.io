<strong>Іван Багряний – Антон-Біда — Герой Труда (Розділ останній)</strong>
<p>“Великий тато” дуба дав,<br />
Хоч був і несмертельний.<br />
Та тільки ж він заповідав<br />
Всій братії безчельній, —</p>
<p>Як “дєло честі”,<br />
як всього<br />
Секрет “благоустройства”,<br />
Як “дєло слави” і, того,<br />
Ну, “доблєсті й геройства”,<br />
Як першу справу на роду:</p>
<p>В п і й м а т ь !<br />
В п і й м а т ь т а к и Б і д у !</p>
<p>О, будьте “бдітєльні” в цей час,<br />
У цю епоху грізну, —<br />
Вловіть Біду, прошу я вас,<br />
Для щастя комунізму,</p>
<p>І, чи живого, чи в труні,<br />
Ви приведіть його мені.</p>
<p>І до землі пригніть його<br />
Хоч перед мавзолеєм! —</p>
<p>Для серця бідного мого<br />
Це буде, брат, єлеєм!</p>
<p>Тоді ж —<br />
аж геть до Чекунди<br />
Пошліть ви шкуру із Біди!</p>
<p>А кості — аж на Воркуту!<br />
Щоб мав Антон пригадку ту,<br />
Що я йому був Богом дан.</p>
<p>А душу —<br />
геть на Магадан!</p>
<p>ІІ<br />
На “будь готов!”<br />
“В с і г д а г о т о в !” —<br />
Гукнули так міністри.<br />
І полилась мазута слов<br />
З нової вже каністри.</p>
<p>Щоби Антон віддавсь живий,<br />
Проголосили<br />
“к у р с н о в и й”.</p>
<p>Щоби вловить Біду таки,<br />
З’ягнятились більшовики,<br />
Геть здитиніли на виду,<br />
Аби вловить таки Біду.</p>
<p>І ллються дивні трелі от,<br />
Течуть меди рікою.<br />
І лізуть “бублики” у рот<br />
З “братерською” рукою.</p>
<p>О, милий… Да!<br />
О, любий… Да!!<br />
О, ти хороший наш Біда!</p>
<p>Біда… Бєдняжечка… Да, да!<br />
О, да!..<br />
Нуда!..<br />
О, да!!<br />
Наш бєдний, бєдний зємлячок…<br />
Скарєй,<br />
скарєй до нас, браток!</p>
<p>Чарують дивні трелі от,<br />
Течуть меди рікою.<br />
І лізуть “бублики” у рот<br />
З “братерською” рукою.</p>
<p>І на увесь свій новий хист<br />
Створили комітет, —<br />
Шпигун, фашист і емведист,<br />
І сталінський поет.</p>
<p>А з ними став в союз “стукач”<br />
І “сват”, і “наглядач”;<br />
І ще й знайшлась якась лиха<br />
Дворушницька блоха…</p>
<p>В цілому вийшов “той” букет —<br />
Преславний комітет!</p>
<p>Нехай живе ж “стукач” і “сват”,<br />
сексот<br />
і кат,<br />
і лавреат,<br />
і генерал,<br />
І з ним лиха<br />
Замотеличена блоха!</p>
<p>В цілому, знач, нехай живе<br />
Ударна ця бриґада,<br />
Що стільки літ Біду жене —<br />
Й не може дати ради!</p>
<p>Течуть медів струмки. Річки!<br />
(Коли б не тая зона!)…<br />
І скачуть, скачуть “бублики”<br />
З Москви<br />
аж до Антона.</p>
<p>Їх запихати хоче “сват”.</p>
<p>Який же ж ти й хороший, брат!</p>
<p>ІІІ<br />
В Єжова, бач, оцей халдей<br />
Стеріг мого ваґону.</p>
<p>При німцях вішав він людей<br />
За пляшку самогону.</p>
<p>Альянтам він — про “тайни” всі<br />
Доноси плів до Сі-Ай-Сі.<br />
А тут він, Господи прости,<br />
Узявся<br />
Про любов плести.</p>
<p>Але “любов” та не нова,<br />
Їй літ десятків понад два,<br />
Вона списалась на хребті<br />
І на карку,<br />
на всім житті, —<br />
Були бо “тато” не скупі…</p>
<p>І посміхається Ді-Пі:</p>
<p>Яка ж ідея “золота”!<br />
Яка ж механіка проста:</p>
<p>IV<br />
Антон Біда напився мук<br />
І ледве, ледве зіпа,<br />
Та й взагалі Біді тому<br />
Далеко до Едіпа, —</p>
<p>То може ж він не вбереже —<br />
Й підніме “лапки вгору” вже.</p>
<p>Бо ж той Біда ж<br />
напився ж<br />
мук<br />
В кацетах і руїнах!<br />
Скропив слізьми і потом брук<br />
По всіх<br />
чужих<br />
країнах!</p>
<p>Побитий геть —<br />
від підошов<br />
І аж по самі вуха!<br />
І всі він скрінінґи пройшов!<br />
Страхіття всі прослухав!</p>
<p>Збирав “бички”,<br />
збирав і брухт<br />
Помежи смітниками,<br />
І від тяжкої праці пух,<br />
Хоч й не під канчуками.</p>
<p>Хлиснув Антон біди, хлиснув,<br />
Як лист<br />
в жахливій бурі!<br />
І не списати мук його<br />
І на воловій шкурі.</p>
<p>Вже й світ померк Біді тому.<br />
І ледве дишеться йому…</p>
<p>І ворог бачить теє все,<br />
Чигає пильно<br />
і пасе:</p>
<p>Ану ж зломається Біда! —<br />
І в е р н е т ь с я …<br />
“Вот будєт да!!!”</p>
<p>V<br />
І шле листи якийсь кастрат:<br />
“Вернись, Антон!<br />
Вернися, брат!!.”</p>
<p>Такий бальзам на біль утрат:<br />
“Вернись…”<br />
“Вернись…”<br />
“Вернися, брат!..”</p>
<p>А “брат”…<br />
А “брат”… Ну, що кому! —<br />
Хоч він і ледве зіпа,<br />
Хоч він недуж<br />
і хоч йому<br />
Далеко до Едіпа,</p>

<div>




</div>

<p>Але премудрості статті<br />
Йому вписались на хребті.</p>
<p>Тож поки пам’ять в ньому є —<br />
В нім воля не вгасає,<br />
Він бачить вороття своє<br />
В далекім ріднім краї,</p>
<p>Але не так,<br />
О, ні, не так,<br />
Як сплянував отой мастак!</p>
<p>Бо не дарма ж, куди не біг<br />
Крізь розпач і гонитву,<br />
Він сльози Матері зберіг,<br />
Як скарб<br />
і як молитву,<br />
І ніс любови бризки ці<br />
Пекучі і солоні,<br />
І мови звук,<br />
і на лиці<br />
Тепло Її долоні<br />
Крізь світ увесь,<br />
крізь люті дні…<br />
О, не даремне, брате! Ні!</p>
<p>І каже він тому “комусь”:<br />
“Авже ж вернусь…<br />
Вернусь…<br />
Вернусь…”</p>
<p>Хоч не списати мук моїх<br />
І на воловій шкурі, —<br />
Я хочу ще не тих боїв!<br />
І не такої бурі!</p>
<p>Не за ягнят… Не тих утрат<br />
Зазнав Біда чимало!<br />
(То ви боролись за ягнят —<br />
з душею грабували!)</p>
<p>Не за ягнят,<br />
за більший біль:<br />
За волю всього роду!<br />
За Правду!<br />
За людські права<br />
Всього мого народу!</p>
<p>За щастя душених в петлі!<br />
З а ц і у с і у т р а т и …<br />
Щоб був же “С и н<br />
І б у л а М а т и,<br />
І б у л и л ю д и н а з е м л і !”</p>
<p>Ось за оці жалі мої<br />
Я хочу<br />
ще не тих боїв.</p>
<p>Ви всі гукаєте Біду?<br />
Прийду!<br />
Прийду!<br />
Авжеж прийду!</p>
<p>Та тільки як прийду, “брати”,<br />
То вам<br />
Прийдеться утекти.</p>
<p>Бо як судилося Біді<br />
Вертати всі утрати,<br />
То розбіжаться геть тоді<br />
Московські<br />
лавреати.</p>
<p>Якщо призначив Правді Бог<br />
Прийти ганьбі на зміну,<br />
То доведеться вам вертать<br />
Біді<br />
в с ю У к р а ї н у.</p>
<p>І не поможе ворогам<br />
Ні СМЕРШ, ні диба,<br />
ні наган.</p>
<p>На ваші співи всі —<br />
сія,<br />
така, вам<br />
відповідь<br />
моя.</p>
<p>VI<br />
Я знаю,<br />
там, де ворог жне, —<br />
В далекім ріднім краї —<br />
Ніхто Антона не клене,<br />
Ніхто Біду не лає.</p>
<p>Я вірю,<br />
прийдуть ті часи,<br />
Коли на Україні<br />
Оце читатимуть усі<br />
Про муки наші нині.</p>
<p>Я знаю,<br />
прийдуть ті часи,<br />
Настане така ера,<br />
Коли на Україні всі<br />
Здивуються із зера,</p>
<p>Що ним колись був цей Біда<br />
Отам де БАМ,<br />
де Чекунда…</p>
<p>Я знаю,<br />
прийде та пора,<br />
Коли на Україні<br />
Розкаже Матінка стара,<br />
Як казку,<br />
це дитині.</p>
<p>Я вірю,<br />
ті часи прийдуть,<br />
Як щезне брязк кайдання<br />
І возвеличать всі Біду<br />
За всі його страждання.</p>
<p>Я знаю:<br />
прийде день такий,<br />
Коли вся тля епохи<br />
Геть розлетиться на друзки, —<br />
“Отці” і “скоморохи”.</p>
<p>Я вірю в те,<br />
я знаю те, —<br />
Розплати славний день гряде!</p>
<p>Д е н ь с п р а в е д л и в о г о с у д а !</p>
<p>І… щоб не милував Біда<br />
(Бо добре серце має він):<br />
Судитиме суддя один:</p>
<p>Отой —<br />
Біди великий рід,<br />
Той страдник,<br />
грізний наш нарід.</p>
<p>За всіх братів —<br />
твоїх,<br />
моїх…<br />
За всіх,<br />
за всіх<br />
дітей своїх.</p>
<p>Піднімуться “раби малі”<br />
За Правду в “своїй хаті”, —<br />
Щоб був той “С и н<br />
І б у л а М а т и,<br />
І б у л и л ю д и н а з е м л і !”</p>
<p>VII<br />
Прийде пора,<br />
прийде пора,<br />
Товаришу і брате! —<br />
Ой, і прийде ж така пора,<br />
Що будемо ми<br />
до Дніпра<br />
Всіх<br />
репатріювати:</p>
<p>І з Колими,<br />
й з Караганди,<br />
І з Воркути,<br />
і з Чекунди,<br />
з-за гір,<br />
проваль,<br />
із-за морів,<br />
із тюрем<br />
і концтаборів,<br />
із заполярної зими…<br />
З у с і х у с ю д п р и л і з е м м и.</p>
<p>М и п р и й д е м о з у с і х с в і т і в<br />
І з в с і х р о з п у т ь Р о с і ї , —<br />
Н а в т і х у й щ а с т я М а т е р і в !<br />
Д л я в о р о г і в ж е …<br />
В т і й п о р і<br />
Д л я н и х з а с я є Б о г о в г о р і<br />
І М Е Ч<br />
б і л я С о ф і ї.</p>
<p>VIII<br />
Ось в ті часи вогненних шквирь<br />
Великої розплати<br />
Ми ще побачимося, вір,<br />
Побачимось, мій брате!</p>
<p>До того ж часу і не жди<br />
На таку “родіну” Біди.</p>
<p>Бувай!<br />
Надійся!<br />
А поки —<br />
Товаришам мій стиск руки!</p>
<p>Для всіх, хто дома й хто в путі,<br />
На Колимі й на Воркуті, —<br />
П р и в і т !<br />
Нехай…<br />
П р и в і т !<br />
Нехай…<br />
Привіт! Привіт!! Привіт!!! Нехай…<br />
Н е х а й<br />
в Дніпрі тече вода!</p>
<p>А Н Т О Н Б І Д А,<br />
Г е р о й Т р у д а.</p>
<p><em>1955, Квітень — Жовтень.</em><br />
<em> Західня Німеччина.</em></p>

<div></div>