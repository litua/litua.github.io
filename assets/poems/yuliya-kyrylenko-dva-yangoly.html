Юлія Кириленко – Два янголи<p>Де два світи переплітають руки,<br />
Небесна плине лазурова світлотінь,<br />
В чеканні, після довгої розлуки<br />
Зустрілась дівчина із янголом святим.<br />
Ця мить у карбі дивним поєднанням<br />
Очей ясних, мов сяйво всіх зірок,<br />
Вона для них і перша, і остання,<br />
У дім свій – в рай, або в безодню крок.<br />
Вона не може руку простягнути,<br />
Не може він торкнутися крилом,<br />
На них вже пов’язала доля пута,<br />
Кривава доля, в пеклі б’є чолом.<br />
У янгола віки, як в Аполлона,<br />
Ще сотні літ цей світ перелітать,<br />
А дівчина в смертельному полоні,<br />
Їй хоч на мить такі б крилечка мать.<br />
Вона б тоді за янголом священним<br />
Вимірювала кожен дюйм землі,<br />
Звільнила б душу-арештанта з пут вогненних,<br />
Була б мов сизокрилі журавлі…<br />
І янгол би тоді зазнав спокою,<br />
Відчув, що з нею ще тепліше, ніж в раю,<br />
Він вирішив: у Господа в покоях<br />
Вимолювати доленьку свою.<br />
Як ви всі знаєте: у Бога справ багато<br />
Як зір на небі, на землі травин,<br />
Тож йшли роки, лягла дівчина спати,<br />
В землі обіймах вічні бачить сни.<br />
Аудієнції чекає святий Янгол,<br />
Мов ріже крила біль гострющим лезом,<br />
Та ось зібралися всі в небі різних рангів,<br />
Щоб винести свій вирок в лоні честі.<br />
На троні Бог, володар справедливий,<br />
Свій мудрий погляд сипле він на всіх,<br />
Страшну на землю посилає зливу,<br />
Щоб змити з дівчини народження той гріх.<br />
О, янголе, твоя ось наречена,<br />
Тепер і в неї крил лілейний стан,<br />
Твоє кохання чисте і блаженне<br />
Творить уміє сонячні дива…<br />
Де два світи переплітають руки,<br />
Небесна плине лазурова світлотінь,<br />
В чеканні, після довгої розлуки<br />
Зустрілися два янголи святі.</p>

<div>




</div>

<p>автор: <strong><a href="http://onlyart.org.ua/?page_id=45168">Юлія Кириленко</a></strong></p>

<div></div>