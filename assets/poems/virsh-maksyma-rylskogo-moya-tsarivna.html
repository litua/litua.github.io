<strong>Максим Рильський – Моя царівна</strong>
<p><em>А я так кохаю, кого і не знаю, — </em><br />
<em>Далеку царівну. </em><br />
<em>               А. Кримський</em></p>
<p>Тобі одній, намріяна царівно,<br />
Тобі одній дзвенять мої пісні;<br />
Тобі одній в моєму храмі дивно<br />
Пливуть молитви і горять огні.</p>

<div>




</div>

<p>Моє життя веде мене нерівно —<br />
То на вершини, то в яри страшні, —<br />
Та скрізь душа співає переливно<br />
Про очі безтілесні і ясні.</p>
<p>У городі, де грають струни п’яні,<br />
Де вічний шум, де вічна суєта,<br />
Я згадую слова твої неждані.</p>
<p>І серед поля, на яснім світанні,<br />
Коли ще сном охоплені жита, —<br />
Душа тебе, тебе одну віта.</p>
<p><em>1911-1918</em></p>

<div></div>