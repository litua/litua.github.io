<strong>Ольга Анцибор – Художник</strong>
<p>Є в мене дві картини на стіні,<br />
Їх мій онук подарував мені,<br />
Він сам картини ці намалював,<br />
І в них свою дитячу душу вклав.</p>
<p>Душа твоя вся сповнена краси,<br />
Ти її людям віддавай, неси.<br />
Яскраве сонце й дощик намалюй,<br />
Красу бентежну людям подаруй.</p>

<div>




</div>

<p>На полотні усміхнені дівчата,<br />
В воді блакитній жовті каченята,<br />
Палітра фарб милує й вабить зір,<br />
Втопає в зелені бабусин двір.</p>
<p>На іншім полотні у зорях ніч,<br />
Дерева й місяць стали віч-на-віч,<br />
Десь чарівник сховався в темнім полі,<br />
Що ніч розфарбував у синій колір.</p>
<p>Талант художника в картинах цих,<br />
В них і печаль живе й веселий сміх,<br />
Є в них ознаки злетів, творчих мук.<br />
Пишаюсь, що художник – мій онук.</p>

<div></div>