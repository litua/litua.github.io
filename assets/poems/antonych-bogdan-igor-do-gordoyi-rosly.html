<strong>Антонич Богдан-Ігор – До гордої рослини, цебто до самого себе</strong>
<p>Широкоплечі пні. Черва і червень.<br />
З погаслих зір срібляве порохно<br />
обсипує дубове листя. Дно<br />
підземних рік. Тремтять рослинні первні.</p>
<p>Хмарин хустина на обличчі неба.<br />
Співає сонно гімн гниття черва.<br />
Заранній лук мов сонячна брова.<br />
Проміння кусні — світло тонкостебле.</p>

<div>




</div>

<p>Зелена башта — дуб стрільчастоверхий,<br />
підвівшися із ночі чорних нар,<br />
виполює черву й гниття пожар<br />
зливає свіжим соком — бог упертий.</p>
<p>Мов мідь живу, наснажує рослини<br />
електрика зеленої землі,<br />
але і ти — рослина горда, що<br />
співаєш це, не знаючи пощо,<br />
колись, мов пень, подолана від тлі,<br />
покотишся землі на груди сині.</p>
<p><em>1 квітня 1936</em></p>

<div></div>