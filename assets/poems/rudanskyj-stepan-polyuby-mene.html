<strong>Руданський Степан – Полюби мене</strong>
<p>Лисий я, волосся спало,<br />
Решта білая, як сніг,<br />
Недалеко моя яма,<br />
Та я в яму ще не ліг;<br />
Що збіліло — замалюю<br />
Ще й нового накуплю —<br />
Полюби мене, дівчино,<br />
То-то я тебе люблю!</p>
<p>Небагато в мене мізку,<br />
Та і пусто в голові,<br />
Та я змалку оженився<br />
На багатій удові;<br />
І я собі узяв гроші,<br />
А бог — милую мою —<br />
Полюби мене, дівчино,<br />
То-то срібла надаю!</p>

<div>




</div>

<p>Не ложив я свої шиї<br />
На правдивії ваги,<br />
Погнув її не їдному<br />
Аж до самої ноги.<br />
Зато тепер, як биндами,<br />
Собі шию обів’єш —<br />
Полюби мене, дівчино,<br />
То-то слави нажиєш!</p>
<p>Скаменіло моє серце,<br />
Хоч і м’якше не було,<br />
Як дитина — не гадає,<br />
Що добро і що то зло;<br />
Але зато як часами<br />
Кілька капельок прийму…<br />
Полюби мене, дівчино,<br />
То-то щиро обійму!</p>

<div></div>