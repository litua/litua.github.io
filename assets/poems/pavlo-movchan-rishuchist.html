<strong>Павло Мовчан – Рішучість </strong>
<p>Довгі крила — з очерету —<br />
розгортаються до лету:<br />
птах, що імені не має,<br />
із покою вилітає.<br />
Я візьму до рук стрілу,<br />
колись роблену з лозини,<br />
покладу її на лук —<br />
доганяй швидку пташину.<br />
У прошиту в шибці дучку<br />
я угледжу, що за страх:<br />
на засушену колючку<br />
наколовся жовтий птах.<br />
І синенька цівка крові,<br />
наче заполоч, цвіте,<br />
а обабіч віть тернова<br />
щось вибренькує на те.<br />
Певно, птах отой крилатий<br />
звався спокоєм. Так… так…<br />
Бо від чого тихо в хаті<br />
і солодке все на смак?<br />
Обернись до віддзеркалень<br />
в стінах, білених вапном:<br />
вказівний уткнеться палець<br />
в цвіль, що виросла — давно?<br />
Значить, затишок в господі,<br />
позачасся — сохнеш й ти!<br />
Виступає цвіль зісподу…<br />
Швидше і себе протни!</p>

<div>




</div>

<p>***</p>

<div></div>