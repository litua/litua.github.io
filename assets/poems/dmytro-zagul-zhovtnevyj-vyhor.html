<strong>Дмитро Загул – Жовтневий вихор</strong>
<p>Вихре, радісний вітре!<br />
Товаришу вільних верхів!<br />
Рвійно грає в повітрі<br />
Твій розколиханий спів, –<br />
Б’є в блакитні пюпітри,<br />
Дзвонить у цитри дротів.</p>
<p>То ж ти в навальному зрості<br />
Звалив стародавній лад.<br />
Хто запрохав тебе в гості<br />
До наших трухлявих хат?<br />
Хто в щиросердому тості<br />
Випив до тебе “віват”?</p>
<p>В убогих серцях, похилих<br />
Тебе сподівались давно…<br />
І ось – ти сієш по селах<br />
Нової надії зерно, –<br />
Бродиш у жилах веселих,<br />
Мов молоде вино.</p>
<p>Ні, ти не млявий легіт,<br />
Ніжний, мов панський шовк!<br />
В жовтневу бурхливу негідь<br />
Голосиш довго, як вовк…<br />
Твій переможний регіт<br />
Ще й досі в нас не замовк.</p>

<div>




</div>

<p>Не всі розсіяно хмари…<br />
Розгонь їх, вихре, розгонь!<br />
Наслухай зойки та скарги,<br />
Роздмухай ясний вогонь –<br />
На чорної ночі примари,<br />
Дарунки панських долонь!</p>
<p>Затоплюй хвилями груди,<br />
Захоплюй постопою дух!<br />
Хай прокидаєтсья всюди<br />
Нестримний, надземний рух!<br />
Хай вільно дихають люди,<br />
Забудуть панський обух!</p>
<p>Замай, мій вітре, над нами<br />
Огнями червоних плахт, –<br />
Зламай міцними руками<br />
Плетиво дужих грат!<br />
Зітхають за вільними днями<br />
Лицарі фабрик, шахт.</p>
<p>Ще не одна країна<br />
Стогне волом у ярмі:<br />
Коли надійде зміна?<br />
Чи швидко той час борні?<br />
Приходь, золота, надійна –<br />
Воле! Царівно землі!</p>
<p>Вихоре, вільний вітре!<br />
Хмари розгонь, розвій!<br />
Тільки твоя рука зітре<br />
З людини порох старий.<br />
О вітре! Видери, вирви<br />
З серця сум віковий!</p>
<p>1923. ІЗ ЗБІРКИ “НАШ ДЕНЬ”, ЖОВТНЕВИЙ ВИХОР</p>

<div></div>