<strong>Микола Вінграновський – Молоденька хмаринка…</strong>
<p>Молоденька хмаринка<br />
Шука в небі хатинку —<br />
Та у небі її не знайдеш.<br />
Молоденька хмаринко,<br />
Нема в небі хатинки,<br />
То ж куди ти, хмаринко, підеш?</p>

<div>




</div>

<p>Зиму де зимувати,<br />
Літо де літувати<br />
Та і як тоді жить, як на те?<br />
Молоденька хмаринко,<br />
Йди до нас у хатинку —<br />
Під вікном у нас вишня цвіте.</p>
<p>Цвіте зранку кульбаба,<br />
Цвіте жовта троянда,<br />
І жовтеньким курчатка цвітуть.<br />
Будеш їх поливати,<br />
Будеш їх напувати,<br />
А вони тобі щастя дадуть.</p>
<p><em>1968</em></p>

<div></div>