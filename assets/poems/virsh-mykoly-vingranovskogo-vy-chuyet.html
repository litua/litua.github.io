<strong>Микола Вінграновський – Ви чуєте?..</strong>
<p>…Ви чуєте? Ви чуєте — він спить!<br />
Я жду вас, товариство, як епоху!</p>
<p>Не дай вам бог його в мені збудить…<br />
Не кваптеся, беріть мене потроху.</p>
<p>Спочатку губи, руки і чоло,<br />
А потім очі, ноги і легені,</p>
<p>Здається, зайвого у мене не було —<br />
Оце і все, що в мене… будьте певні!</p>
<p>Несіть мене! Пора прийшла якраз!<br />
На досвітку її літак прикрилить…</p>
<p>Скажіть їй, що мене не буде довгий час<br />
І що мене надійно руки вкрили.</p>

<div>




</div>

<p>Скажіть їй так: вночі знайшли мене,<br />
Лежав на серці всі останні ночі,</p>
<p>Іще одне! Малесеньке одне:<br />
Сховайте для поетів мої очі.</p>
<p>А руки мої дайте літакам…<br />
Легені — вітру… А чоло — блакиті…</p>
<p>Віддайте губи хвилям і волам,<br />
А ноги квітам, щоб ходили квіти.</p>
<p>Оце і все… Услід мені візьміть<br />
Багряну орхідею у відерці…</p>
<p>Ви чуєте? Ви чуєте — він спить!<br />
Він спить, мій звір! Прекрасний звір у серці!</p>
<p><em>1961</em></p>

<div></div>