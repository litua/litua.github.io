<strong>Олесь Гончар – Карнавал</strong>
<p>Гики, та гуки,<br />
Та звуки цимбал.<br />
Сьогодні в мадяр карнавал.<br />
Вулиця валом валить,<br />
Вирує,</p>
<p>  реве,</p>
<p> карнавалить.</p>
<p>Гуляй.<br />
Виноградар зібрав урожай.<br />
В центрі бочку везуть із вином<br />
Розцяцьковану, у квітках.<br />
Дівчата на ній верхом<br />
У білих сидять сорочках.<br />
Розмальовані в них обличчя,<br />
Кухлі в руках з вином.<br />
Язичницький буйний звичай<br />
У вулицю б’є напролом.<br />
Ілонка на бочці, п’яна,<br />
Вакханка моя молода,<br />
Гукає мені, окаянна:<br />
“Шандор, іді сюда!<br />
Матір я уласкаю,<br />
Батька одуриш ти,<br />
Глянь — я уся палаю,<br />
О, Єзуш-Марія! Прости.<br />
Будемо, Шандор, пити,<br />
В бункері повно вина.<br />
У світі нам двічі не жити —<br />
Сервус!</p>

<div>




</div>

<p>До дна!</p>
<p>Що тільки можна віддати,<br />
Все я тобі віддам.<br />
Голу мене цілувати<br />
Будеш, як Єву Адам”!<br />
Цимбали, та гики, та гуки —<br />
П’яна в очах каламуть.<br />
Чорні натруджені руки<br />
Білих вакханок несуть.</p>
<p><em>З0 вересня 1945 р., </em><br />
<em>Мор</em></p>

<div></div>