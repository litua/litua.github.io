<strong>Іван Франко – «Плив гордо яструб в лазуровім морі…»</strong>
<p>Плив гордо яструб в лазуровім морі,<br />
Широко круг за кругом колесив,<br />
А на горі в ожиданні і горі<br />
Лежав я й лету яструба слідив.<br />
Я ждав на ню, свою єдину зорю…<br />
Мов яструб, бистро я сюди спішив,<br />
Від рана жду, думками поле орю –<br />
Нема голубки! Серце біль здушив.<br />
Нема голубки! Тільки яструб в’ється!<br />
Нема голубки! Дарма серце б’ється!<br />
Вже ніч. В розпуці знов я геть пішов.<br />
А за ліском на тій ж горі чекала<br />
Вона весь день на мене, виглядала,<br />
Тужила важко й плакала за мнов.</p>

<div>




</div>

<p>10 мая 1878</p>

<div></div>