<strong>Леся Українка – Божа іскра </strong>
<p><em>Вороги:</em></p>
<p>Геть їх, поетів! навіщо їх співи?<br />
Хто тепер слухать їх рад?<br />
Нас оглушили вже «тихі мотиви»<br />
«Снів» тих, «фантазій», «балад»!</p>
<p>Чули ми й тую «громадськую тугу»,<br />
Все то слова голосні,<br />
Хату нагріти в зимовую фугу, –<br />
Навіть на те не судні!</p>
<p>Годі тих співів! і так уже сумно.<br />
Поспіхом спів ваш бринить…<br />
Слова не тямите мовить розумно,<br />
А віршувать – аж горить!</p>
<p><em>Прихильні:</em></p>
<p>Ні, не стихайте, солодкії співи,<br />
Всяк з нас їх слухати рад,<br />
Любо колишуть нас тихі мотиви<br />
«Снів» ваших, «мрій» та «балад».</p>

<div>




</div>

<p>Тільки навіщо той смуток і туга,<br />
Вже ж бо і так ми сумні.<br />
Хай нас колишуть, як пестощі друга,<br />
Ваші лагідні пісні!</p>
<p>Ніч налягла безпросвітним склепінням,<br />
Очі й серця нам тьмарить,<br />
Хай же привітним і тихим промінням<br />
Божая іскра горить.</p>
<p><em>Поет:</em></p>
<p>Годі вам, гурт ворогів і прихильних,<br />
Марні слова промовлять.<br />
Краще ідіть научіть божевільних,<br />
Як їм притомними стать.</p>
<p>Бачили ви, як велике багаття<br />
Кида вогонь аж до хмар?<br />
«Божая іскра» – то тяжке прокляття,</p>
<p>Дикий і лютий пожар.<br />
Вогнища того не може людина<br />
Ні запалить, ні вгасіть,<br />
В кого ж запала хоч іскра єдина, –<br />
Вік її буде носить!</p>

<div></div>