<strong>Микола Хвильовий – «О рудні, ваше свято…»</strong>
<p>О рудні, ваше свято,<br />
Вітайте жебрака.<br />
Приніс вам слово-злато<br />
Яскравого Франка.</p>
<p>Цегельні, цукроварні,<br />
Хапайте неба смак —<br />
Ковші несу з броварні<br />
І блискавку-маяк.</p>
<p>Родився я у клуні,<br />
В степах мантачив сміх,<br />
Виховувався в буйних<br />
Просторах золотих.</p>
<p>Але колись заводи<br />
Покликали міцніш,<br />
І я в лани, городи<br />
Встромив забуття ніж.</p>

<div>




</div>

<p>Поручкався з телицею,<br />
Коню, волам вклонивсь<br />
І до заліза й криці<br />
Хлопчиськом покотивсь.</p>
<p>І дні пішли за днями,<br />
Себе я гартував,<br />
Відкрились інші брами,<br />
Інакше заспівав.</p>
<p>Тепер іду новітній<br />
І лине буйний спів.<br />
Я вам, заводи рідні,<br />
Несу вінок з огнів.</p>
<p>О рудні, ваше свято,<br />
Вітайте жебрака,<br />
Приніс вам слово-злато<br />
Яскравого Франка.</p>

<div></div>