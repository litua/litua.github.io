<strong>Микола Вінграновський – Елегія</strong>
<p>Зіходить ніч на витишений сад…<br />
Глибокий вересень шумить крилом качиним,<br />
І за вікном, у листолет відчиненим, —<br />
Червоних зір червоний зорепад.</p>
<p>В бентезі я!.. Душа моя живе<br />
Твоїм печальним іменем прозорим.<br />
Твій теплий голос кров мою зове,<br />
І я освітлений твоїм осіннім зором.</p>
<p>Зійди мені!.. В цю ніч в своїм чутті<br />
Я мов приймач!.. — в мені всі звуки світу!<br />
Зіходить доля тихо на орбіту<br />
Високоточних дум і почуттів.</p>
<p>Творись, мій труд! На тебе ми проллєм<br />
Всі грози дня, а не чорнильну воду!<br />
Для мене найпроблемніша з проблем —<br />
Проблема серця і чола народу.</p>
<p>Доволі вже! Стомивсь я від ганьби<br />
За мавп, що, научившись говорити,<br />
Повільно, тупо, глухо, пиховито<br />
Ще спекулюють іменем доби.</p>

<div>




</div>

<p>Художник — це світогляд і талан!<br />
Його духоозброєння — сучасність!<br />
І план думок, і нервів його план<br />
Лягає в план доби і у всечасність!</p>
<p>Зійди мені!.. Ословсь до моїх слів!<br />
Коли тебе торкавсь я лише тінню,<br />
Коли сідала ти красиво на ослін<br />
І я твоєму ніжному хотінню</p>
<p>Приносив дар фантазії і дум,<br />
Що проживем красиво ми, як птиці…<br />
Як час іде!.. Літа — як блискавиці!<br />
Я поетичним вереснем іду…</p>
<p>У гомоні суєт я не в потребі,<br />
У вересневім полі — ні душі…<br />
Ні вітру з гаю, ні хмарини в небі,<br />
Лиш золота гроза в моїй душі.</p>
<p>Мені приснились ми… Схвильовано і тихо<br />
Ми ідемо по губи* у Дніпрі,<br />
І погляд ваш мені любов’ю диха,<br />
Веселі плечі ваші білим сміхом<br />
Мені сміються в легітнім Дніпрі!..</p>
<p><em>1960</em></p>

<div></div>