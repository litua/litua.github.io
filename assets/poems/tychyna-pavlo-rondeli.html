Тичина Павло – Ронделі<p>І</p>
<p>Іду з роботи я, з завода<br />
маніфестацію стрічать.<br />
В квітках всі улиці кричать:<br />
нехай, нехай живе свобода!</p>
<p>Сміється сонце з небозвода,<br />
кудись хмарки на конях мчать.<br />
Іду з роботи я, з завода<br />
маніфестацію стрічать.</p>
<p>Яка весна! Яка природа!<br />
У серці промені звучать…<br />
— Голоту й землю повінчать!<br />
тоді лиш буде вічна згода.<br />
Іду з роботи я, з завода.</p>
<p>II</p>

<div>




</div>

<p>Мобілізуються тополі<br />
під хмарним вітром на горі…<br />
Уже давно ми на порі,<br />
давно всіх кличемо: до волі!</p>
<p>До волі: бідні, босі й голі!<br />
не час сидіти у норі!<br />
Мобілізуються тополі<br />
під хмарним вітром на горі…</p>
<p>Гукнем же в світ про наші болі!<br />
Щоб од планети й до зорі —<br />
почули скрізь пролетарі,<br />
за що ми б’ємся тут у полі!<br />
Мобілізуються тополі!<br />
1920</p>
<p>автор: <strong><a href="http://onlyart.org.ua/?page_id=4906">Тичина Павло</a></strong></p>

<div></div>