<strong>Павло Тичина – Гаптує дівчина й ридає…</strong>
<p>Гаптує дівчина й ридає —<br />
Чи то ж шиття!<br />
Червоним, чорним вишиває<br />
Мені життя.</p>
<p>Танцюють звуки на дзвіниці,<br />
І плаче дзвін.<br />
Я йду. Мій шлях то із костриці,<br />
То із жоржин.</p>

<div>




</div>

<p>Тумани линуть вгору, вгору,<br />
А хмари — вниз.<br />
Чому я не люблю простору,<br />
Як я без сліз?</p>
<p>Я ввечері цілую рожу<br />
І кличу сум.<br />
Чому, чому я жить не можу<br />
Та сам, без дум?</p>
<p><em>1914</em></p>

<div></div>