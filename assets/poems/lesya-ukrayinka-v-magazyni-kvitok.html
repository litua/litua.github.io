<strong>Леся Українка – В магазині квіток</strong>
<p>В великому місті в розкішну теплицю<br />
Дівчина прийшла молода,</p>
<p>Бо серцем почула весну-чарівницю,<br />
Шуміла весняна вода.</p>
<p>І ледве струмки задзвеніли співочі,<br />
Пташки заспівали дрібні, –</p>
<p>Вчувались дівчині веснянки дівочі,<br />
Ввижались діброви рідні.</p>
<p>І ледве натуру зо сну зимового<br />
Збудив поцілунок весни, –</p>
<p>Дівчина запрагнула рясту дрібного,<br />
їй проліски снились ясні.</p>
<p>Тепер вона тут, в сій розкішній світлиці…<br />
Ох, що се так серце стиска?</p>
<p>Як душно, як тісно, немов у темниці!<br />
Сей пах, мов отрута яка!</p>
<p>В теплиці між квітами скрізь походжав<br />
Гурток панночок і панів.</p>
<p>Дівчина кругом погляда, уважає,<br />
І погляд її посмутнів.</p>
<p>Всі квіти розкішні… Дівчина зітхнула.<br />
«Чим можу панянці служить?..» –</p>
<p>Зненацька чийсь голос дівчина почула, –<br />
То крамар паничик біжить.</p>
<p>«Чи є в сій теплиці веснянії квіти?» –<br />
Питає дівчина його.</p>

<div>




</div>

<p>«Аякже! є різні, – чим маю служити?<br />
Тут можна набути всього:</p>
<p>Ось є гіацинти, нарциси і рожі,<br />
Азалії є запашні,</p>
<p>Конвалії свіжі, фіалочки гожі…» –<br />
«Ні, пролісків треба мені!..»</p>
<p>Здивовано глянув панич; зашарілось<br />
Дівчини обличчя бліде.</p>
<p>«То панночці пролісків простих схотілось?<br />
їх в місті немає ніде!</p>
<p>Тут тільки садові квітки». – «Дуже шкода».<br />
І вийшла дівчина смутна.</p>
<p>«Тут міські розкоші! Тут міська вигода!»<br />
Вертає додому сумна.</p>
<p>Зустрілась їй жінка, на плечах похилих<br />
Несе щось, убога така.</p>
<p>«Чи купите, панночко, пролісків білих?» –<br />
Тремтить із квітками рука.</p>
<p>«Звичайно! А звідки, я вас попитаю,<br />
Взяли ви сі квіти свої?» –</p>
<p>«Та сила ж квіток тепер всюди по гаю!<br />
Се тут…» Та не чула її</p>
<p>Дівчина. Згадала околиці рідні:<br />
Скрізь квіти, ряст, ясна роса…</p>
<p>На проліски білі, на квіти лагідні<br />
Скотилася тихо сльоза…</p>

<div></div>