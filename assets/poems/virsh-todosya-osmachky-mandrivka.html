<strong>Тодось Осьмачка – Мандрівка</strong>
<p>Я був не з криці, не з заліза, не з бетону<br />
тоді, коли безправний без мети ходив,<br />
і люди українські пити й самогону<br />
мені давали, мов джерельної води.</p>
<p>І там, де з праці кам’яніють в пальцях жили<br />
і висихає з горя слізне джерело,<br />
мене спочити люди часто садовили,<br />
а з торби все давали, що у них було.</p>
<p>І почував не раз, як тихо із сім’єю<br />
мовчали хазяйни, мов блискання роси.<br />
І, не вслухаючися, я радів душею,<br />
що виступає в душах марево краси.</p>
<p>Але коли я втомою приймав дрімоту,<br />
зловіснішу, ніж на млині сова,<br />
тоді вступала тихо в мовчазну господу,<br />
неначе звір лісний, таємна гепева.</p>
<p>І всі кишені вивертала недіряві,<br />
розпорюючи в черевиках ремінці,<br />
і в тій моїй одежі, що була на лаві,<br />
обмацуючи наймізерніші рубці.</p>
<p>І вже коли на розшук пропадав їх задум,<br />
вони і голку відбирали, й гребінець<br />
і віддавали, ніби плату за посаду,<br />
гурткові переляканих колгоспних серць.</p>
<p>І говорили люди вдячних слів багато,<br />
випроводжаючи гостей під місяць потайний,<br />
але ніхто не знає, чи в нещасну хату<br />
бажали ще раз тих відвідин хазяйни.</p>
<p>ІІ</p>
<p>І польові собаки діяли так само,<br />
як і колгоспники в примерлому селі:<br />
чи я ішов по тінях хмар під небесами<br />
через глибокий яр до свіжої ріллі,</p>

<div>




</div>

<p>чи я відпочивав десь на середохресті,<br />
і споглядав у глибочезну далину,<br />
і після довгого вдивляння там нарешті<br />
упізнавав церкви, мов крейдяну луну, —</p>
<p>однаково собаки пробіганням диким<br />
мене не турбували й бігли в бур’яни,<br />
хіба що вітер тяг від мене їм до “пики”,<br />
то нюхали повітря степове вони.</p>
<p>А потім сумно починали довго вити туди,<br />
де з хмарами пливли з церков хрести<br />
немов людей гукав той сум несамовитий,<br />
щоб рятувати душу, йшли від самоти.</p>
<p>Коли ж я в скирті спав, неначе мертвий вихор<br />
і трохи хліба мав у хусточці новій,<br />
вони його у мене витягали тихо<br />
і, швидко відійшовши, їли на траві.</p>
<p>Але ніколи після сну в собачих межах<br />
не бачив я, розпачливий здавивши крик,<br />
аби розпорота була моя одежа:<br />
чи шапка, чи штани, чи бриль, чи черевик.</p>
<p>І страшно я хотів, аби ту дійсність вражу<br />
розбила дівчина сумним тремтінням слів,<br />
хоч би й таких: “Це ви за Батьківщину нашу<br />
пішли на дику ласку польових сірків?”</p>
<p>Але мовчали всі, неначе купи мряки<br />
або скорчовані пеньки в чужих гаях,<br />
тому тоді бажав я тільки, щоб собаки<br />
мені стрічалися бездомні на полях.</p>
<p>І, мабуть, час того колишнього бажання<br />
був тяжко зaклятий стогнанням вічних мук,<br />
що і по днесь стрічаю гавкання й гарчання,<br />
аби у мене торбу вихопити з рук.</p>
<p>І я уже тепер нічого не бажаю,<br />
затримуючи тільки свій самотній крок,<br />
де звуки світові в безоднях затихають<br />
і дивляться на нас мільйонами зірок.</p>

<div></div>