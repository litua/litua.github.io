<strong>Павло Мовчан – Вихід (“Слідком за тобою…”) </strong>
<p>Слідком за тобою і дзеркало вийшло із рами,<br />
і світло втяглося у крапку і зникло — нема…<br />
Лиш дихає холод з квадратної ями,<br />
немов у розбите вікно проломилася чорна зима.<br />
І знав я, що яма — це межі моєї журоти…<br />
Колись осягав я у захваті межі утіх.<br />
А нині, а нині — мороз видихаю із рота,<br />
ні краплі тепла зберегти я у грудях не зміг.<br />
Вистуджувавсь, ніби вода у відрі до світанку,<br />
виснажувавсь — тіні не втримав — втекла…<br />
На протягах часу б’є тіло моє лихоманка,<br />
лежить на долівці в коліно холодна зола.<br />
І вийшли із пам’яті теплі кущі верболозу,<br />
пісок придніпровський струмком просочивсь,<br />
і зникла вода, повернулись морози, морози,<br />
далекі морози, тобою забуті колись.<br />
Немов у снігах народивсь і приплив на крижині<br />
в це житло, де ти обігріла мене,<br />
та нині він з пучок викрапує синьо<br />
в порожнє повітря, що стало немов крижане.<br />
Чого не торкнуся — синці зостаються повсюди,<br />
в проваллі дзеркальнім синіє моя п’ятерня,<br />
і голос синіє… імення твоє він забуде,<br />
не зможу ніколи й відлуння твого перейнять.<br />
Та, може, я вийшов і сам за тобою;<br />
в теперішнім часі, напевне, мене вже й нема,<br />
а тут тільки зліпок затерплого болю,<br />
який так ретельно і довго ліпила зима.</p>

<div>




</div>

<p>***</p>

<div></div>