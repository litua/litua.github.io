<strong>Микола Вінграновський – Вже все прощально. Я боюсь…</strong>
<p>Вже все прощально. Я боюсь.<br />
Боюсь учора і сьогодні.<br />
Боюсь, що сам собі назвусь<br />
Таким, як був, як є, як — годі.</p>

<div>




</div>

<p>Яке блюзнірство, боже мій!<br />
Яке блюзнірство захололе!<br />
Будь проклят, о пузата доле,<br />
Тих ситих слів неситий рій.</p>
<p>Народе мій, як добре те,<br />
Що ти у мене є на світі.<br />
Не замело? Не замете.<br />
Була б колиска — будуть діти.</p>
<p><em>1965</em></p>

<div></div>