<strong>Микола Вінграновський – Над гаєм грає птичий грай…</strong>
<p>Над гаєм грає птичий грай,<br />
В дощі вдягаються тополі,<br />
І квітів жовто-синя повінь<br />
Біжить навшпиньках до Дніпра.</p>
<p>І вже по-птичому невпинню<br />
Телята підняли хвости,<br />
І квокчуть кури попідтинню,<br />
І квокче сонце і хати.</p>

<div>




</div>

<p>Радіє баба, як дитина,<br />
Що вже пішло внуча метке,<br />
Зійшов щавель і цибулина,<br />
Кози молозиво терпке!</p>
<p>Радіє колесо на хаті —<br />
Лелеченятка сплять у нім.<br />
Радіють глечики пузаті —<br />
Корову звеселяє грім.</p>
<p>Сміється й світ мій… Тануть тіні<br />
У вчора зимньому чолі,<br />
І в цьому світлі-сміховинні —<br />
Сміється й слово на столі.</p>
<p><em>1963</em></p>

<div></div>