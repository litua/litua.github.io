<strong>Герасим’юк Василь – Дванадцять сивих суддів сидять…</strong>
<p>Дванадцять сивих суддів сидять<br />
у сутінках під стіною,<br />
а я ховаю очі, як тать.<br />
Що стало, старці, зі мною?</p>
<p>Чому ви тут? Ви ж приходите в час<br />
найпершої тільки купелі,<br />
і більше до скону не чути вас,<br />
і ваші суди невеселі.</p>
<p>Хто душу, мов немовля, розповив?<br />
Тремтить, нага, над водою.<br />
Її вже мили для ваших слів<br />
найпершою крижаною.</p>
<p>Судіть, бо душа — це така пора,<br />
коли слово — за вами.<br />
У першій купелі жінка стара<br />
занурювала руками</p>

<div>




</div>

<p>мене, а кожен суддя судив,<br />
а жінка дим сокотила:<br />
від хижих птахів і муравлів<br />
мале тільце обкурила.</p>
<p>Над ватрою тримала вона<br />
мене, і стікала з мене<br />
вода свячена, вода крижана,<br />
і мати пила свячену.</p>
<p>Дванадцять сивих суддів сидять<br />
у сутінках під стіною,<br />
а я ховаю очі, як тать.<br />
Що, старці, було зі мною?</p>
<p>Кричить породілля, бо на порі.<br />
Чекають дванадцять суддів.<br />
Плаває гострий лід у цебрі.<br />
Вогонь обпікає руки старі.<br />
Що, старці, зі мною буде?</p>

<div></div>