<strong>Іван Багряний – Антон-Біда — Герой Труда (Розділ №8)</strong>
<p>Учвал до фінішу жену,<br />
Стинаючись душею, —<br />
Спішу скінчити цю страшну<br />
Діпівську “Одиссею”</p>
<p>Бо як не встигну хоч як-будь,<br />
То добрі люди не дадуть.</p>
<p>Відомо ж, що настав за час<br />
Для “недостріляних” у нас:</p>
<p>Сьогодні — тут,<br />
а завтра… — Бач! —<br />
Услід, як дух, повзе стукач,</p>
<p>За “стукачем” — якийся “сват”,<br />
За “сватом” — кат<br />
і лавреат,<br />
І генерал, і ще й (сміха!)<br />
Якась дрібнюсінька блоха!</p>
<p>Услід за першими<br />
лиха<br />
Повзе<br />
Дворушницька блоха!</p>
<p>І хоч вона й зовсім дрібна,<br />
Але ж кусюча сатана.</p>
<p>Тому й спішу навзаводи<br />
З бриґадою тією,<br />
Щоби скінчити цю Біди<br />
Жахливу “Одиссею”, —</p>
<p>Бо як не встигну хоч як-будь,<br />
То добрі люди не дадуть.</p>
<p>Нехай же буде цілий світ<br />
Хоч стільки правди знати!..</p>
<p>Привіт,<br />
привіт,<br />
привіт,<br />
привіт,<br />
Товаришу і брате!</p>
<p>І<br />
Не вмер в кацеті наш Антон,<br />
Не впав у смерти сон…<br />
Привіт,<br />
привіт,<br />
низький поклон<br />
Для всіх “дисплейс персон”!</p>
<p>Та ці слова для нас сліпі.<br />
Привіт, привіт<br />
д л я  в с і х  Д і – П і !<br />
А щоби знали точно всі:<br />
Д л я  “п е р е м і щ е н и х  о с і б” !</p>
<p>Привіт, привіт і тим, що десь<br />
В далекім Магадані!<br />
Привіт і вам,<br />
що журитесь<br />
В всесвітньому скитанні!</p>
<p>В тим, що томляться в путі.<br />
І тим, що мруть на Воркуті,<br />
На Колимі,<br />
в Караганді,<br />
У Тигді,<br />
Кивді,<br />
Чекунді…</p>
<p>Усім, що йдуть крізь тьму і світ —<br />
Привіт, привіт, привіт, привіт!</p>
<p>Не вмер в кацеті наш Біда,<br />
Бо вмерти<br />
не мав права:<br />
Бо в нього до “вождів труда”<br />
Велика дуже справа —</p>
<p>За всіх отих на Чекунді,<br />
На Колимі,<br />
в Караганді!..</p>
<p>Тому —<br />
Біді ще не кінець.</p>
<p>І добре знав про те “отець”.</p>
<p>ІІ<br />
В громах експльозій “мир” злетів,<br />
Дракон пожер дракона…<br />
Простіть! Слова зовсім не ті<br />
Зірвались у Антона.</p>
<p>Нехай простять “великих три”,<br />
А ти всю правду говори, —<br />
Хто спас дракона… отого<br />
Четвертого “великого”.</p>
<p>Йому вже доля прирекла<br />
Пощезнуть з “кумом” разом.<br />
Й вставала до небес хвала,<br />
Що “тато”<br />
стогне плазом,</p>
<p>Молились,<br />
тішились раби:<br />
Хочби ж уже!<br />
Хочби!..<br />
Хочби…</p>
<p>Ось-ось обох їх Бог поб’є!<br />
Ой, є ж на світі Правда!<br />
Є!!</p>
<p>І прогремить в віках луна<br />
На “всіх язиках”:<br />
“К а т  с к о н а в !”<br />
Дракон дракона доконав! —<br />
О б о х<br />
Бог праведний прибрав!!</p>
<p>Але… не тикаєм списа<br />
Ми у високі небеса.<br />
Бо, значить з-за бомбових мес<br />
Землі<br />
і не видать з небес.</p>
<p>Поки розвіявсь чад заграв,<br />
Дракона  х т о с ь  урятував.</p>
<p>І що за знак!<br />
Чи мо’ тому<br />
Схотілося на Колиму?!<br />
А чи кортіло вже давно<br />
Стрибати сторчма у вікно?!</p>
<p>Чи хто вже зна (збагнем колись), —<br />
А л е  с п а с и т е л і  з н а й ш л и с ь.</p>
<p>Дали драконові ленд-ліз —<br />
І бомб і літаків, —<br />
Щоби дракон “побєдно” ліз<br />
За честь<br />
большевиків.</p>
<p>Мабуть тому, хто дав тих благ,<br />
Таки<br />
схотілося в ДАЛЬЛАҐ.</p>
<p>І він допне таки свого…<br />
Помилуй, Господи, його!</p>
<p>ІІІ<br />
В громах експльозій “мир” злетів —<br />
Дракон догриз дракона.<br />
Та не було зовсім у тім<br />
Потіхи для Антона.</p>
<p>Бо до ції Дракон-змії<br />
Багато в нього діла, —<br />
Бо ж навіть в крематорії<br />
“Приколка” не згоріла.</p>
<p>Як не згоріли й муки літ,<br />
І той,<br />
Шевченків<br />
заповіт.</p>
<p>Гукають — “Мир!”<br />
Це як кому.<br />
Одним цвісти й пишатись,<br />
А іншим, брат, на Колиму<br />
Й на Воркуту вертатись.</p>
<p>Вирують радости кличі,<br />
Прапори “дружби” в’ються.<br />
Та залишились тисячі<br />
Таких, що й не здаються, —</p>
<p>Отих химерних і “смішних”,<br />
Що “мир” і “щастя” не для них,<br />
Що мруть в ярмі віків спокон…<br />
А серед них і наш Антон.</p>
<p>Попереду — туман і тьма.<br />
Позаду — куля й Колима.<br />
А посередині — дракон…<br />
І вже, немає ради —</p>
<p>Змагатись з ним лишивсь Антон<br />
По цей бік барикади.</p>
<p>Усенький світ схилив чоло<br />
Перед “отцем народів”,</p>
<p>Лише в Антона не було<br />
Бажань в такому роді.</p>
<p>Для нього — бою не кінець.</p>
<p>І добре знав про те “отець”.</p>
<p>IV<br />
Ще ескадрилії ревли,<br />
Що Сам послав до бою,<br />
А в Ялті вже наради йшли, —<br />
Як бути з тим Бідою.</p>
<p>“Отець” схотів, як та судьба,<br />
Вернути “бєглого раба”.</p>
<p>О, волелюбности доба!<br />
Вернуть раба!<br />
Вернуть раба!</p>
<p>Вернуть його у щот ленд-ліз,<br />
Скричали всі альянти<br />
І записали цей девіз<br />
В ясні скрижалі Ялти.</p>
<p>І підписались аж під край —<br />
“Вернуть Біду<br />
в совєтський рай!”</p>
<p>Вернуть його для миру благ!<br />
Вернуть, вернуть його в ГУЛАҐ!</p>
<p>Вернуть великому “отцю”<br />
Маленького “холопа”!..<br />
І записали клявзу цю,<br />
немов<br />
за Ріббентропа.</p>
<p>“Вернути “бєглого” раба!!”.</p>
<p>О, волелюбности доба!</p>
<p>V<br />
Усе так сталось, як і перш:<br />
По манію трактата<br />
З’явився по Антона СМЕРШ<br />
Від самого від “тата”.</p>
<p>Приніс мотузку й штик в запас,<br />
Щоб прикріпить<br />
“приколку” враз,</p>
<p>Щоб “мир” списати на виду<br />
І повернути в “рай” Біду.</p>
<p>Та поки СМЕРШ дари доніс,<br />
Раби розлізлися раніш.</p>
<p>Антон подався в світ чимдуж<br />
Крізь зломані затвори,<br />
Не біг, а рачки повз, недуж —<br />
Скалічений і хворий.</p>
<p>Мерщій<br />
в румовища найперш!<br />
Поки не “визволив” той СМЕРШ.</p>
<p>І почалась,<br />
гей почалась<br />
Веселая забава…<br />
Побіг Антон, мов тінь якась,<br />
Що їй і жить на світі зась, —<br />
Побіг,<br />
поліз,<br />
поповз,<br />
подавсь,</p>
<p>Ускрізь звивавсь,<br />
ускрізь ховавсь<br />
Без захисту<br />
й без права.</p>
<p>Серед проваль.<br />
Серед руїн.<br />
Від Бухенвальду по Берлін.</p>
<p>VI<br />
А навздогін, а навздогін —<br />
Ясні скрижалі Ялти!!!<br />
Біду у хаосі руїн<br />
Ловили всі альянти.</p>
<p>Гіп-гіп-ура!<br />
Гіп-гіп-ура!<br />
Біду давно вловить пора!</p>
<p>Анум для Сталіна-отця<br />
Усі разом ловить збігця!</p>
<p>Унум,<br />
урра,<br />
гав-ду-ю-ду! —<br />
Усі разом ловить Біду!</p>
<p>Хай буде Джо такий от приз:<br />
Щоб завершив Біда ленд-ліз!</p>
<p>І мерехтять,<br />
про “мир” кричать<br />
Ясні скрижалі Ялти.<br />
А десь за ними “втікача”<br />
Ловили всі альянти.</p>
<p>Хай буде Джо такий от приз:<br />
Хай завершить Біда ленд-ліз!</p>
<p>VII<br />
І бігав він у тьмі ночей<br />
І в хаосі румовищ<br />
Голодний,<br />
хворий,<br />
без речей,<br />
Без права<br />
і без мови.</p>

<div>




</div>

<p>Метався він по всіх кутках<br />
В Европі знаменитій,<br />
Не знав, добути де шматка,<br />
Де голову схилити,<br />
Втікав від татових хортів.<br />
Ніяк до “раю” не хотів.</p>
<p>Попереду туман і тьма,<br />
Скитання і утрати.<br />
Позаду ж — куля й Колима,<br />
І каторга, мій брате!</p>
<p>За те, що ері він не в тон.<br />
За те, що він “Біда Антон”.</p>
<p>І помагала ріжна тля<br />
Ловить “совєта”,<br />
“москаля”,<br />
“комунаря”… Тю! Тю! Гиля!…<br />
Така дрібна мерзенна тля.<br />
Чужих охранок вірні пси<br />
За шмат “гнилої ковбаси”</p>
<p>Ганяли всі Біду того,<br />
Як лист, роздертий в бурі…<br />
І не списати мук його<br />
І на воловій шкурі.</p>
<p>VIII<br />
О, волелюбности доба!<br />
О, доля “бєглого раба”!</p>
<p>Було його по смітниках,<br />
Було й за смітниками,<br />
Було його і по мостах,<br />
Було й попід мостами,</p>
<p>І в бомбосховищах брудних,<br />
По всіх румовищах страшних.</p>
<p>Скитався він в нічній імлі<br />
І біг,<br />
і біг по всій землі.</p>
<p>Було його по всіх шляхах<br />
Маленьких і центральних.<br />
Було його і по кутках<br />
В кльозетах привокзальних.</p>
<p>Було його в льохах руїн,<br />
Ще й не в одній країні:<br />
Від Бухенвальду по Берлін,<br />
Від Праги по Ріміні.</p>
<p>Але всі сталінські “орли”,<br />
Ще й з ними всі альянти,<br />
Біду спіймати не могли,<br />
Прибить скрижаллю Ялти.</p>
<p>Не помогли і клепачі,<br />
Донощики<br />
і “стукачі”.</p>
<p>Ніхто<br />
серед нових доріг<br />
Впіймать тепер Біду не міг.</p>
<p>І забавляли світ уже<br />
Такі от перегони, —<br />
Як “тато”, ласий на чуже,<br />
Не міг вловить Антона.</p>
<p>Як тих “великих” всіх юрба<br />
Ловила “бєглого раба”.</p>
<p>Ура, ура! Гав-ду-ю-ду!<br />
Ні,<br />
не впіймати вам Біду.</p>
<p>Бо він ще має шанс один:<br />
В т е к т и  у  с м е р т ь …<br />
Адьє й амінь!</p>
<p>ІХ<br />
І шанс оцей багато хто<br />
Обрав, як щастя в двері,<br />
Спустивши кров (для Ялти б то!)<br />
З підрізаних артерій.</p>
<p>Або кидався ось куди:<br />
Під тріюмфальні поїзди,<br />
Під танки,<br />
в ланцюги гармат…<br />
Під комунальний<br />
“татів” мат.</p>
<p>Багато так втекло рабів,<br />
А надто біля Драви,<br />
Старих,<br />
діток,<br />
і матерів,<br />
Загинувши без слави.</p>
<p>Але Антон, хоч як він біг,<br />
Але отак втікать<br />
не міг.</p>
<p>Бо дивне серце у Біди,<br />
Смішна з нього людина, —<br />
Все снився край йому один,<br />
Все снилась Україна.</p>
<p>Волошка синя. Степ і гай.<br />
Тепло.<br />
І ніжність літа…<br />
І він зривався… Пострівай!<br />
Не умірать!!<br />
А  ж и т и !!!</p>
<p>Не може ж вмерти так Біда!<br />
Він так не має права! —<br />
Бо в нього до “вождів труда”<br />
Велика дуже справа!</p>
<p>Нехай тих мук налито вщерть, —<br />
Боротись!<br />
На життя і смерть!</p>
<p>Х<br />
Всі дзвони у Москві ревли…<br />
Ах, Боже, де ви чули!?!<br />
Ті дзвони ж аж <b>колись</b> були,<br />
Та в крові потонули!</p>
<p>Чи пак пішли у “Фонд страни”,<br />
Аж у Пекін і далі:<br />
Латунь пішла на ордени,<br />
А срібло — на медалі.</p>
<p>На кулі ще пішло койде —<br />
В “священний” фонд еНКаВеДе.</p>
<p>Так що про дзвони ми лишім,<br />
В “антени” їх перепишім.</p>
<p>Антени всі з Москви ревли,<br />
Щоб помогли алянти:<br />
Аби на “родіну” ішли<br />
Й повзли репатріянти.</p>
<p>І світ ті дзвони наслухав<br />
І від зворушення зідхав:<br />
Звела,<br />
з ума<br />
звізда<br />
руда…<br />
Лиш не зідхав Антон Біда.</p>
<p>Метався він у тьмі ночей<br />
І в хаосі румовищ<br />
Розбитий,<br />
хворий,<br />
без речей,<br />
Без права<br />
і без мови.<br />
Та не здававсь нікому він,<br />
Ні на баґнет,<br />
ані на дзвін.</p>
<p>Нехай тих мук налито вщерть —<br />
Б о р о т и с ь !<br />
на життя і смерть.</p>
<p>ХІ<br />
Вмістив у серце тьми рабів,<br />
Старців непопулярних,<br />
І їхні мрії голубі<br />
Із каторг заполярних,<br />
І невгасиму сліз цвітінь<br />
На звук Вітчизни тої,<br />
І душ замучених летінь<br />
До волі золотої, —</p>
<p>І з цим ішов крізь цілий світ,<br />
Крізь бурі і тумани,<br />
Крізь вир наруги,<br />
злоби гніт,<br />
Крізь горя океани —</p>
<p>Туди… Вперед…<br />
Вперед туди!..<br />
Химерне серце у Біди.</p>
<p>ХІІ<br />
Крізь хаос зрад, дощів і мряк<br />
Пливе він, як моряк.<br />
Над ним тримає щастя знак<br />
Далекий Зодіяк.</p>
<p>На перекір пливе всьому<br />
І вдень, і уночі…</p>
<p>Він не один —<br />
і м’я  ж  й о м у :<br />
В е л и к і  т и с я ч і.</p>
<p>Ім’я йому<br />
(слова скупі!) —<br />
Ім’я йому —<br />
Оте<br />
“Ді-Пі”.</p>
<p>Крізь хаос бур, дощів і мряк<br />
Пливе він, як моряк,<br />
Над ним тримає щастя знак<br />
Далекий Зодіяк.</p>
<p>І не страшний йому “отець”,<br />
І СМЕРШ, і брухт руїн.<br />
Для нього жахи всі — пусте,<br />
До всього звиклий він</p>
<p>Це ж він по Кемптенах ставав<br />
І супроти еМ-Пі…<br />
Це ж він беззбройний захищав<br />
Життя своє,<br />
Д і – П і !</p>
<p>І по Герсфельдах він також<br />
Стояв грудьми, як мур…</p>
<p>Таких нема людей, або ж<br />
Таких немає бур,<br />
Щоб віру в Правду геть змели,<br />
Щоби зломить Біду могли.</p>
<p>У боротьбі з Кремлем стозлим<br />
Це — хлопець радикальний…<br />
І слава вже встає над ним,<br />
Як світ зодіякальний.</p>
<p>Ніхто зломить його не міг,<br />
Ні “пряник” той,<br />
ані батіг,<br />
Ані той Кемптен,<br />
ні Герсфельд,<br />
Ані “сексот”,<br />
ні інший “гельд”.</p>
<p>А ти, о, “тату” в тій порі!<br />
Тобі знимать “урі-урі”!<br />
І поки ти знимав “урі”,<br />
Утратив<br />
геть всі козирі.</p>
<p>ХІІІ<br />
Ді-Пі ті кров’ю склали звіт.<br />
І зрозумів Біду весь світ.<br />
І похопилися вожді…<br />
Й загинуть не дали Біді.</p>
<p>У світі ж<br />
є ж<br />
іще ж<br />
добро!</p>
<p>І доказало це<br />
І Р О.</p>
<p>І доказав це цілий світ!</p>
<p>XIV<br />
Привіт, товаришу, привіт, —<br />
Сказали так і ті раби,<br />
Шиковані в колони,<br />
З-за розпроклятої габи —<br />
Залізної заслони,<br />
Герої каторги й труда:</p>
<p>Привіт тобі,<br />
Антон Біда!</p>
<p>Привіт тобі,<br />
привіт,<br />
привіт!<br />
Іди,<br />
ти йди крізь цілий світ,<br />
Не потопай і не гори —<br />
Про нас<br />
всю правду говори.</p>
<p>Про нас всю правду говори!<br />
І не тони…<br />
І не гори…</p>
<p>І він іде по всій землі<br />
І з цим благословенням,<br />
Ніде не гине,<br />
взагалі<br />
Пишається з імення;</p>
<p>Біда з бідою на біді<br />
Від краю і до краю<br />
Пройшов весь світ… В тяжкім труді<br />
(Але вже не на Чекунді!)<br />
Готується до “раю”:</p>
<p>Здійсняє братній заповіт —<br />
<b>Він ширить<br />
правду<br />
на весь світ.</b></p>
<p>В змаганні тім з Кремлем стозлим<br />
Ді-Пі цей —<br />
унікальний.<br />
І слава вже встає над ним,<br />
Як світ зодіякальний.</p>
<p>XV<br />
Де він не був,<br />
куди не біг<br />
Крізь розпач і гонитву,<br />
Він сльози Матері зберіг,<br />
Як скарб<br />
і як молитву.</p>
<p>Зберіг любови бризки ці<br />
Пекучі<br />
і солоні,<br />
І мови звук,<br />
і на лиці<br />
Тепло Її долоні…</p>
<p>І з цим іде в житті страшнім<br />
Біда цей унікальний.<br />
І слава<br />
через те<br />
над ним,<br />
Як світ зодіякальний.</p>
<p>Ім’я ж йому —<br />
піди злічи!<br />
Ім’я —<br />
в е л и к і  т и с я ч і.</p>

<div></div>