<strong>Павло Мовчан – “Така вже моя в цій дільбі ділениця…” </strong>
<p>Така вже моя в цій дільбі ділениця:<br />
окравок дороги, сухар, патериця,<br />
і мріять життя проминанням, собою,<br />
закрившись від вітру і спеки горою.<br />
При возі чужому, в припрязі своїй<br />
щодалі від дому іди, даленій…<br />
І назирцем, слідма за мною в тропі<br />
два камені сунуть горбаті, тупі.<br />
Вминаючи слід мій, рівняючи путь,<br />
за мною, куди не ступнув би, ідуть.<br />
Попереду кем’ях летючий гуде,<br />
на крок проломивши повітря тверде,<br />
щоб хвилю наступну ти бачити міг.<br />
В пробоїну круглу б’є струменем сніг,<br />
і крик пробивається, голос чужий:<br />
— О друже далекий, мені поможи!<br />
Але ж не ступнути ні глибше, ні далі.<br />
В теперішнім часі так, ніби в проваллі.<br />
Праворуч стіна і ліворуч стіна,<br />
і назирцем суне журба кам’яна.<br />
Така вже судилась мені ділениця —<br />
в минулім лишиться, якщо зупиниться,<br />
а бігти при колесі завше чужому,<br />
за крок від землі й снігового пролому.<br />
За кидь від чужої біди і рятунку,<br />
за краплю єдину смертельного трунку.</p>

<div>




</div>

<p>***</p>

<div></div>