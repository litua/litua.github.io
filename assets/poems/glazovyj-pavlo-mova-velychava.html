Глазовий Павло – Мова величава<p>Якщо в нашій безталанній мові<br />
Набереться двісті тисяч слів,<br />
То за кожне українське слово<br />
Вже поклали сто голів…</p>

<div>




</div>

<p>Нашу мову величаву<br />
Чуємо не всюди.<br />
І не мова винна в цьому —<br />
Винуваті люди.<br />
Не вживеться щира мова<br />
З кволими рабами,<br />
В яких думка на припоні,<br />
Язик за зубами.<br />
У чиновницьких чуланах,<br />
Де столи дубові,<br />
Де неволя і сваволя,<br />
Тісно нашій мові.<br />
По крамницях та пивницях,<br />
Де й повітря п’яне,<br />
Гасне, в’яне слово наше<br />
Степове, духмяне.<br />
Не для “куплі” мова наша<br />
І не для “продажі”.<br />
Не для того, щоб базікать<br />
На ледачім пляжі.<br />
Наше слово не ввібгати<br />
У сухі трактати,<br />
Щоб лакейством хліба кусень<br />
Підло заробляти,<br />
Щоб брехати, щоб дурити,<br />
Забивати баки,<br />
Позичаючи нахабно<br />
Очі у собаки.<br />
На зачовганих асфальтах,<br />
Де смолою пахне,<br />
Наше слово крила губить,<br />
Наша мова чахне…</p>
<p>автор: <strong><a href="http://onlyart.org.ua/?page_id=10482">Павло Глазовий</a></strong></p>

<div></div>