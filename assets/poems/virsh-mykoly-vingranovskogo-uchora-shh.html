<strong>Микола Вінграновський – Учора ще я в цьому колі жив…</strong>
<p>Учора ще я в цьому колі жив,<br />
Я думав, що ж, міщани, ну, міщани,<br />
Із пледами, торшерами, борщами,<br />
Вареннями з малин, суниць, ожин,<br />
З лимонів, клюкв, смородин, абрикосів,<br />
Із райських яблук, аличі, брусниць,<br />
Айви, кизилу, сливи, полуниць,<br />
З вишень японських, горобин московських,<br />
Із київського місяця і зір,<br />
Варення із повітря,<br />
з неба,<br />
з моря —<br />
Не хочете? Тоді скуштуйте з горя,<br />
Варення<br />
з горя<br />
і варення<br />
з вір!<br />
Тут все! Тут все! Тут тільки птиць нема.<br />
Тут їх жують з капустою і хріном,<br />
Мети нема. Її, як птиць, жують<br />
Із простирадлами і тютюновим димом.<br />
Тут жовч — не жовч. Тут жовч — і та мажорна<br />
На звуках ніжності з мережі у мережу.<br />
Убрання в мову, як в одежу,<br />
Тут не ганьба, не жах,<br />
а норма!!!<br />
Втечу! Втечу хоча б у слові!<br />
Втечу без слави і вінця,<br />
Крізь ваші душі гарбузові<br />
І відгодовані серця.<br />
Крізь вашу рабську кров безкровну,<br />
І ваші ситі скити — геть!<br />
Ці ваші скити ситі вщерть,<br />
Блюзнірством повні поголовно.<br />
Я задихаюсь! Біль — до млості!<br />
Я всі прокляття розпрокляв.<br />
І фіолетовий від злості<br />
Ножами серце обіклав.</p>

<div>




</div>

<p><em>1964</em></p>

<div></div>