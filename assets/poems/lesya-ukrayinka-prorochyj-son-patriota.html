<strong>Леся Українка – Пророчий сон патріота</strong>
<p>Що за диво, що за нове чудо!..<br />
Перед світом у святу неділю<br />
Вельми дивний сон мені приснився,<br />
Що немов я опинився в Римі,<br />
Там я бачив Колізей і Форум,<br />
Капітолій і Тарпейську скелю,<br />
Звідки давні римляни невдячні<br />
В діл спихали чесних патріотів.<br />
Та те все мене не вдовольнило,<br />
Бо хто бачив Святоюрські вежі,<br />
Староруські Золоті Ворота, –<br />
Що для нього Колізей і Форум,<br />
Капітолій і Тарпейська круча?<br />
Що нам римські цезарі й герої?<br />
Таж прецінь у нас князі бували !<br />
Але далі: Ватікан я бачив<br />
І отця святого в Ватікані.<br />
Але й то, панове, ще не диво.<br />
То ж би навіть і у сні був сором –<br />
Бути в Римі та не бачить папи!<br />
Вище всіх червоних кардиналів<br />
Він сидів у ясних, білих шатах.<br />
На подушці оксамитній долі<br />
Спочивала золота пантофля.<br />
Різних націй вірні католики<br />
На колінах лізли до престолу,<br />
Цілували золоту пантофлю,<br />
Отже, й я поліз услід за ними –<br />
Най же й русин буде так, як люди!<br />
Річ святу поцілувавши тричі<br />
(Один раз тому, що батько в плахті),<br />
Я поглянув на святе обличчя<br />
І зненацька скам’янів від дива –<br />
Хоч у сні ніщо нас не дивує,<br />
Але ж то було всім дивам диво:<br />
Я побачив руськеє обличчя,<br />
Римською тіарою вінчане!<br />
Боже мій! та я його так часто<br />
Зустрічав у львівськім семінару!<br />
Він пізнав мене і так промовив:<br />
«Повернися у свою країну,<br />
Понеси їй звістку благодатну,<br />
Що віднині кожний вірний русин<br />
З ласки бога станеться безгрішним,<br />
Тільки мав всім властям коритись.<br />
“Ніість бо власті, еже не от бога».<br />
(Тут я нишком усміхнувсь, панове:<br />
Вже цього він міг би нас не вчити!).<br />
А хто хоче просто йти до раю<br />
І в вінці, як мученик, сіяти,<br />
Той повинен прочитати пильно<br />
Цілий річник «Руського Сіона».<br />
(Тут, не знаю, чи й признатись, браття,<br />
Защеміло трошки в мене серце).<br />
Окрім того, я заповідаю<br />
Вірним всім піти в похід хрестовий<br />
Проти всіх плюгавих, одчайдушних<br />
Сіячів ворожих, бридких впливів,<br />
Їх нам треба нищить без пардону!<br />
Буде вам за сеє рай на небі,<br />
На землі ж то поки що ще тайна…»<br />
Тут я крижем впав перед престолом,<br />
Хтів промовить щось, але прокинувсь<br />
І покликнув голосом великим:<br />
«Гей, на бога, милі руські браття,<br />
Хоч би всій нам згинути судилось,<br />
Мусим мати свого кардинала!<br />
А вже сам він дійде до престолу».<br />
Вже ж бо сон мій не зовсім даремний,<br />
Бо казала так моя бабуся<br />
(То ж була сама народна мудрість):<br />
Сон, що сниться у неділю рано,<br />
Зроду-звіку не минає здарма.</p>

<div></div>