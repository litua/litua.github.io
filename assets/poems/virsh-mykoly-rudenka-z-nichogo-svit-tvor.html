<strong>Микола Руденко – З нічого світ творився…</strong>
<p>З нічого світ творився, із нічого<br />
В душі моїй народиться рядок.<br />
А потім випурхне — і замість нього<br />
Лишається на серці холодок.</p>
<p>І так самотньо стане, так тривожно,<br />
Неначе світ кінчається на тім —</p>
<p>І вже нічого врятувать не можна<br />
Ні в домі грішному, ні у святім.</p>

<div>




</div>

<p>А потім знов оте нічоговічне<br />
Розбудить зливу почуттів, думок —<br />
І враз нікчемне, сіре, пересічне<br />
Кудись відсунеться в глухий куток.</p>
<p>І зійде сонце — зійде просто в грудях,<br />
Над серцем небо встане голубе.<br />
І я пізнаю в незнайомих людях<br />
Себе самого — вічного себе.</p>
<p>І зрозумію, що оте нічого<br />
Не можна розгубить серед тривог,<br />
Бо то є іскра сяєва святого,<br />
Для котрого єдина назва — Бог.</p>
<p><em>23.03.1978</em></p>

<div></div>