<strong>Тодось Осьмачка – Пашпорт</strong>
<p><strong>І</strong></p>
<p>Осінній вітер в лузі свище,<br />
Вербу хитаючи тонку;<br />
А я схиляюся ще нижче<br />
Себе побачити в струмку.</p>
<p>Давно з чола у жінки думку<br />
Не п’ю вже солодко крізь сміх<br />
І, втомлений від поцілунку,<br />
Не сплю у неї біля ніг;</p>
<p>Вона, коли ховає ставню,<br />
Удосвіта ще тьма густа,<br />
Не тягне у жагу останню<br />
Устами знов мої уста.</p>
<p>Бо так мене побила праця,<br />
Що свій і пашпорт я подер, —<br />
І всі бояться, мов вигнанця,<br />
Мене самотнього тепер.</p>
<p><strong>II</strong></p>
<p>Верба шумує на негоду,<br />
І перегукує сову,<br />
І губить листя жовте в воду<br />
На свій відбиток та траву.</p>
<p>Я ж ляскаю руками ноги,<br />
Сухий ламаю очерет,<br />
Роблю із нього куці роги<br />
І в річку кидаю вперед,</p>

<div>




</div>

<p>Аби моя подоба в листі,<br />
Та ще й з рогами на чолі,<br />
Плила, неначе чорт в колисці<br />
Що вчора виривав греблi,</p>
<p>Але, утомлений сьогодні,<br />
Замріяний про дальній вир,<br />
Очима блудить по безодні,<br />
Де висять хмари, мов кушир…</p>
<p><strong>III</strong></p>
<p>Пливи ж, пливи в холодній піні<br />
По хвилі темній та сліпій,<br />
А я по жовтім шелестінні<br />
Піду у навздогін тобі.</p>
<p>Туди, туди, де в гирло ріки<br />
І діва сходить з білих шат<br />
І думає: чи чоловіки<br />
Цілують ноги у дівчат?</p>
<p>І, не злякавшись, подобизну<br />
Мою розгляне у воді…<br />
То я, то я водою бризну<br />
На діву з берега тоді…</p>
<p>І щось там прикре в неї зочу<br />
Від чистих бризок на лиці,<br />
Тоді вже пашпорта не схочу<br />
Довіку у країні цій.</p>

<div></div>