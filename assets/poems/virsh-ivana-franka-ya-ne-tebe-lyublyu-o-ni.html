<strong>Іван Франко – Я не тебе люблю, о ні</strong>
<p>Я не тебе люблю, о ні,<br />
Моя хистка лілеє,<br />
Не оченька твої ясні,<br />
Не личенько блідеє.</p>
<p>Не голос твій, що, мов дзвінок,<br />
Мою бентежить душу,<br />
І не твій хід, що кождий крок<br />
Відчути серцем мушу.</p>
<p>Не ті уста, з котрих вже я<br />
Не вчую слова ласки,<br />
Не вид, в котрім душа твоя<br />
Виднієсь вся без маски.</p>
<p>Не стать твою, не скромний стрій,<br />
Котрим вона вповита,<br />
Не гармонійний вигляд твій,<br />
Мов пісня сумовита.</p>
<p>Я не тебе люблю, о ні,<br />
Люблю я власну мрію,<br />
Що там у серденьку на дні<br />
Відмалечку лелію.</p>
<p>Все, що дало мені життя,<br />
В красу перетопляв я,<br />
І всю красу, весь жар чуття<br />
На неї перелляв я.</p>
<p>Вона мій спів, вона мій хліб!<br />
Душа моя – аж дивно –<br />
До неї, наче той поліп,<br />
Приссалась невідривно.</p>

<div>




</div>

<p>Усіми нервами приляг<br />
Мій дух до неї, мила, –<br />
І тут вона – аж страх! аж страх!<br />
Твій вид мені явила.</p>
<p>Неначе блискавка ярка,<br />
Що зразу сліпить очі,<br />
Що враз і тішить, і ляка,<br />
Ніч робить з дня, день з ночі, –</p>
<p>Отак для мене був твій вид<br />
І розкішшю й ударом;<br />
Я чув: тут смерть моя сидить,<br />
Краси вповита чаром.</p>
<p>Я чув, і з жаху весь тремтів,<br />
І розкішшю впивався;<br />
Від тебе геть тікать хотів,<br />
Круг тебе все снувався.</p>
<p>Мов той Іксіон, вплетений<br />
У колесо-катушку,<br />
Так рік за роком мучусь я,<br />
І біль мою жре душу.</p>
<p>І дармо ліку я шукав<br />
На сю свою хоробу;<br />
Кого зрадливий сфінкс піймав,<br />
Не пустить аж до гробу.</p>
<p>Ні, не тебе я так люблю,<br />
Люблю я власну мрію!<br />
За неї смерть собі зроблю,<br />
Від неї одурію.</p>

<div></div>