Іван Андрусяк – чого мені далі чекати жінки і вода…<p>чого мені далі чекати жінки і вода<br />
піски і дерева в руці череватого будди<br />
і тихий коханець покірно іде по слідах<br />
цитуючи коло за колом лукаві талмуди</p>
<p>і день вимиває розморені шпальти млина<br />
гартоване мливо розсовує в білі тераси<br />
і глина неначе дружина покірна й сумна<br />
чужі кораблі вимальовує з іконостасу</p>
<p>чому я тоді забуваю як дихає сніг<br />
листи зупиняю губами не плачте не грійте<br />
полуда для мене як сад і покора як гріх<br />
і жодного замку в якім прижилося б повітря</p>

<div>




</div>

<p>визбирую пальці чекайте гербати з небес<br />
цвяхую полотна чи буде меж ними загата<br />
і голос неначе старий розкуйовджений пес<br />
притрушує значення спертого слова кохати</p>
<p>і досі історій як чорного хліба катма<br />
шалійте віками герої моїх відображень<br />
відважую зиму а знов поза нею зима<br />
вивищую жінку а слово маліє на сажень</p>
<p>розморене небо жирує в профурі вікна<br />
благаю губити а олово важче від роду<br />
поставлю стіну понад краєм нехай ця стіна<br />
хоча б на хвилину заступить і землю і воду</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>