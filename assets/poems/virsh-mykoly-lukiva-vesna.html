<strong>Микола Луків – Весна</strong>
<p>Весна. Квітують вишні у саду.<br />
Прийшла пора свята, благословенна.<br />
Люблю тебе, красиву, молоду.<br />
Кохана,<br />
Наречена.</p>
<p>Спливли вінки Купала по річках,<br />
війнуло літо духом рути-м’яти.<br />
Люблю тебе із сином на руках,<br />
Дружина,<br />
Мати.</p>

<div>




</div>

<p>Минуть поволі осінь і зима,<br />
І знову світ засвітиться в онові.<br />
Нічого в ньому кращого нема<br />
Од вірності,<br />
Любові.</p>
<p>Нема. Не буде. Зроду не було.<br />
Тому безсмертна у віках людина.<br />
Схилю до тебе лагідно чоло.<br />
Люблю тебе,<br />
Єдина.</p>

<div></div>