<strong>Леонід Мосендз – Осіння ніч…</strong>
<p>Осіння ніч… Коротка, як і влітку…<br />
— Ніщо не вдієш, дівчино, прощай!<br />
— Я буду ждать. Повернешся ти швидко?<br />
— Я буду вірною!.. Не забувай!..</p>

<div>




</div>

<p>Був ясний ранок. Злотом старовинним<br />
прозорився напроти сходу ліс.<br />
Усе здавалось довіку незмінним,<br />
як ти сама в спижевій рямці кіс…</p>
<p>Та я через далеке і прадавнє<br />
минув межу твоїх здогадних меж!<br />
Чи ж ще ти Пенельопо — Ярославно,<br />
снуєш безплідність килимних мереж?</p>

<div></div>