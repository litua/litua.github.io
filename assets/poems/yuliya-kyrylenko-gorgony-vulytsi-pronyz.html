Юлія Кириленко – Горгони-вулиці пронизують міста<p>Горгони-вулиці пронизують міста,<br />
Їх підперезують в один кривавий дотик…<br />
Крізь кілометри ти протягуєш уста,<br />
Ловлю їх крізь доріг журливі ноти.<br />
Відомо всім, хто відстань зчаклував –<br />
Диявол так жартує недоречно.<br />
Так от над чим сміявся Борислав,<br />
Ми як і він стражданнями наречені.<br />
Відмірюю до зустрічі секунди,<br />
В мої крокуєш подумки обійми.<br />
Мов з марева сліпучий німб корунду,<br />
Так ми серцями зіштовхнемося зболілими.<br />
Зав’єш схололі руки у своїх,<br />
І кров умить затеплиться пожежею,<br />
Бо мій вогонь лише без тебе стих,<br />
З тобою він спалахує мереживом.<br />
І байдуже, що навкруги зима,<br />
Три місяці студених за порогом,<br />
Від холоду у мене є стіна –<br />
Твоє палке мене зігріє слово.</p>

<div>




</div>

<p>автор: <strong><a href="http://onlyart.org.ua/?page_id=45168">Юлія Кириленко</a></strong></p>

<div></div>