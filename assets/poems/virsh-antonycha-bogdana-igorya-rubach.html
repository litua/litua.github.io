<strong>Антонич Богдан-Ігор – Рубач</strong>
<p><em>ч. 2</em></p>
<p>О чорний пугачу, не кряч,<br />
що всюди лиш журба є,<br />
бо є ще радісний рубач,<br />
що дрова з піснею рубає.</p>
<p>Ще є веселий дроворуб,<br />
веде з життям невпинно</p>
<p>рукопашний бій,</p>
<p>завжди веселий, наче дуб.<br />
Поете чорних рук, потіхи зерно сій!</p>

<div>




</div>

<p>Бо прийде, прийде нагороди день<br />
терплячим, милосердним і хоробрим.<br />
Не знатимеш уже сумних пісень.<br />
Найбільше щастя – бути добрим.</p>
<p>Понести радість і любов<br />
до бідних, до похилених,</p>
<p>нуждарських хат</p>
<p>І стільки нарубати дров,<br />
щоб більше не було</p>
<p>нетоплених кімнат.</p>
<p><em>29 березня 1932 р.</em></p>

<div></div>