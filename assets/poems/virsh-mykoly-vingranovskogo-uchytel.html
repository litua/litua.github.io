<strong>Микола Вінграновський – Учителю, уже ми вдвох з тобою…</strong>
<p>Учителю, уже ми вдвох з тобою…<br />
Немолодість твоя і молодість моя…<br />
І ріки з водами, і вечір за горою,<br />
І ранку під горою течія…</p>
<p>Тараса тремоло і тремоло Хорива,<br />
Учителю, воно й сьогодні в нас,<br />
Наш час душі з того усього плива,<br />
Наш час душі — неперебутній час.</p>

<div>




</div>

<p>Собі ми знаєм ціну не з учора…<br />
Наш голос дихає, і серце не мовчить…<br />
Іде по наших спинах Чорногора,<br />
Та в пальцях нетвердих м’яке перо не спить…</p>
<p>Що бачиться мені: любов моя в печалі.<br />
Моя любов і є — моя любов…<br />
Учителю, вже ллється на вокзалі<br />
На твою посмішку тюльпанна мертва кров…</p>
<p>Іди та будь! Пребудь мені у мені!<br />
Прощайте, дорогий… Так мало вас люблю…<br />
Святиться та любов в моїм малім іменні —<br />
Не поруйную і не попалю.</p>
<p><em>1976</em></p>

<div></div>