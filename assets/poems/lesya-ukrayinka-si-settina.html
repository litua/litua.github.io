<strong>Леся Українка – Si (Settina)</strong>
<p>Сім струн я торкаю, струна по струні,<br />
Нехай мої струни лунають,</p>
<p>Нехай мої співи літають</p>
<p>По рідній коханій моїй стороні.<br />
І, може, де кобза найдеться,</p>
<p>Що гучно на струни озветься,</p>
<p>На струни, на співи мої негучні.</p>

<div>




</div>

<p>І, може, заграє та кобза вільніше,<br />
Ніж тихії струни мої.</p>
<p>І вільнії гуки її</p>
<p>Знайдуть послухання у світі пильніше;<br />
І буде та кобза – гучна,</p>
<p>Та тільки не може вона</p>
<p>Лунати від струн моїх тихих щиріше.</p>
<p>[1890]</p>

<div></div>