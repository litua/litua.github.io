<strong>Павло Мовчан – Не кличте нас з останнього порога </strong>
<p>Завчасно нас не кличте звідтіля,<br />
куди ведуть усі, усі дороги ,—<br />
для нас ще запечатана земля,<br />
повітря ще закручується в горлі,<br />
для захвату легені ще тісні,<br />
а стільники дзеркал іще не чорні,<br />
і щілини у вікнах — голосні,<br />
а краєвиди світлі, неповторні…<br />
Та вже дроти за поли нас хапали,<br />
впивалися і терни, і сучки,<br />
і вороння ув очі зазирало,<br />
до пучок прилипали вже свічки…<br />
Свистів бур’ян, і дудки голосили,<br />
і кликали усопші вже живих,<br />
щоб кістя їхнє знесли у могили<br />
і визволили прах із-під трави…<br />
Ще ластівка п’є землю по крупині<br />
і лунко вищебечує гніздо,<br />
сидить ще міцно в рамній хрестовині<br />
давно забитий гострий ще гвіздок…<br />
І доля ще не виміряла зросту,<br />
бруса не розпустили пильщики,<br />
тонке проміння очі коле гостро —<br />
сльозиться світло й липне до щоки…<br />
Хита відбитки глибина кринична,<br />
і поклики вихлюпує вода:<br />
—Не кличте нас із-під землі, не кличте,<br />
ми прийдемо — недовго вам ще ждать…</p>

<div>




</div>

<p>***</p>

<div></div>