<strong>Максим Рильський – У пущах, де лише стежки звірині…</strong>
<p>У пущах, де лише стежки звірині,<br />
Серед потворно сплетених гілок<br />
Буває в небо просвіт темно-синій,<br />
Як любе око. Скрізь таємний змрок.</p>
<p>Гудіння сосн, як виття ериній,<br />
Шкребіння кігтів рисі, молоток<br />
Старого дятла. Стомленій людині<br />
Так любо стрінуть затишний куток,</p>

<div>




</div>

<p>Прозорий погляд милого спокою,<br />
Де часом перемінною юрбою<br />
Проплине хмарок сріблотканний дим.</p>
<p>Так ти, мистецтво, серед бур і змроку<br />
Сіяєш мислям і серцям людським, —<br />
У темнім морі променисте око.</p>
<p><em>1926</em></p>

<div></div>