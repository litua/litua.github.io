<strong>Неллі Захс – Хор урятованих </strong>
<h3><em><strong>в перекладі Марти Тарнавської</strong></em></h3>
<p>Nelly Sachs<br />
<em>Chor der Geretteten</em><br />
<em> (Wir Geretteten…)</em></p>
<p>Ми врятовані:<br />
З наших порожніх кісток смерть уже флейти вирізувала,<br />
По наших жилах смерть вже смичком потягала,<br />
Наші тіла голосять ще<br />
Своєю скаліченою музикою.<br />
Ми врятовані,<br />
Хоч зашморги скручені для наших ший все ще висять<br />
Перед нами в синьому повітрі,<br />
Хоч клепсидри далі наповнюються<br />
Краплями нашої кровi.<br />
Ми врятовані,<br />
Але все ще в’їдаються в нас хробаки страху.<br />
Наші зорі зариті у поросі.<br />
Ми врятовані<br />
Просимо вас:<br />
Показуйте нам своє сонце поволі,<br />
Провадьте нас від зірки до зірки, поступово,<br />
Дозвольте нам потихеньку пізнати життя наново.<br />
Бо інакше пташиний спів,<br />
Чи хлюпіт відра при криниці,<br />
Міг би довести до вибуху наш погано запечатаний біль<br />
І ми б вишуміли зовсім —<br />
Просимо вас:<br />
Не показуйте нам ще собаки, що кусається —<br />
Бо може, може статися,<br />
Що ми розпадемося в порох,<br />
На ваших очах розпадемося просто у пил.</p>

<div>




</div>

<p>Що ж тримає наші тканини укупі?<br />
Ми — без віддиху,<br />
Душа наша плила до Нього із півночі<br />
Задовго ще перед тим, поки тіло наше врятовано<br />
В арку хвилини.<br />
Ми — врятовані,<br />
Ми тиснемо вашу руку,<br />
Ми дивимось вам у вічі,<br />
Та єднає нас вже лиш тільки прощання,<br />
Прощання у поросі<br />
Єднає нас разом із вами.</p>
<p>***</p>

<div></div>