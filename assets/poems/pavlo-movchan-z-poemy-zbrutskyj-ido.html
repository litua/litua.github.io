<strong>Павло Мовчан – З поеми «Збруцький ідол» </strong>
<p>Вітри велеможні, безликі владущі<br />
провіюють душі — летять шкаралущі:<br />
чи біла полова, чи просто сніжок —<br />
крізь сита-решета очей та думок.<br />
Крізь отвір в повітрі й мене проштовхнули;<br />
з тривалості стрімко лечу у минуле:<br />
ліси і байраки, річки самородні, джерела, безодні,<br />
яруги, ярочки, левади, гайочки, переярки, балки,<br />
струмки та струмочки…<br />
краплиночки… точки…<br />
Ось розчинилася земля — під коренем, під пагорбом —<br />
чаруночка життя ледь-ледь помітна, бо, мов печера,<br />
прикрита валуном піщинки. Ізвідки, з цієї мички,<br />
випрядалась нить, щоб уплестися у волокно твоєї<br />
плоті, щоб воскресить поховану зернину, щоб з<br />
темних хланей винести снагу… Залюблені краплини<br />
зливаються, тяжіючи до інших, до злиття, до<br />
саморозчину, до руху, до потоку…<br />
Цей водобіг потрібен каменю, що вироста з піщинок,<br />
примагнічених душею каменя!<br />
Ці водоносні судини є небоносними,<br />
тому і горілиць вода лежить, струмує прямолежно<br />
і є відлунням неба, що углибає в землю…<br />
Небесні ми, небесно-земляні; чотироликі,<br />
підперезали камінь Світовида руками землетворними,<br />
танцюємо на голові у Чорнобога: над Збручем весело,<br />
хоч хміль й не видихавсь, а вже отверд на денці рога,<br />
і скам’яніла посмішка, що перейшла в лінію вуст,<br />
в гранчастий камінь. А кінь ізменшився, змалів —<br />
він вже ледь-ледь колін сягає, і звати його уже не коником,<br />
а прузликом, що заблукав у травостійних нетрях…<br />
і голос подає сухий, гранчастий…<br />
Як добре, що меч приріс до живота; його ні вийнять<br />
із піхов, ні розітнуть повітря, ні покарать бундючних<br />
десятиглавих будяків:<br />
рости і самовідцвітайся, рослино саморосла,<br />
росою скроплена, і зростом пощаджена, і стверджена<br />
високим словом «будь!».<br />
Будь, будяче, бо меч чи аканак висить на перевеслі<br />
усім на пострах…<br />
Сховай своє карлючне многожалля,<br />
бо джміль несе стрибожий лас, немов намітку,<br />
щоб камінь запліднити влітку.</p>

<div>




</div>

<p>***</p>

<div></div>