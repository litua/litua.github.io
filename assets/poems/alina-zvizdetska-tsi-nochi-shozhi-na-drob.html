Аліна Звіздецька – ці ночі схожі на дроби…<p>ці ночі схожі на дроби –<br />
неправильні і неподільні<br />
місяць звисає тромбом<br />
в судині субото-неділі<br />
приймаю тишу за ігрек –<br />
єдину складну невідому<br />
кидаю на множники ігри<br />
скорочую вдавану втому<br />
сьогодні розлита повінь<br />
застигла желем у небі<br />
виймаю із серця корінь<br />
і ділю його на тебе<br />
і поки плавиться темінь<br />
ти пишеш нові рівняння<br />
наводиш мене на термін –<br />
“математичне кохання”</p>

<div>




</div>

<p>автор: <strong><a href="http://onlyart.org.ua/?page_id=46016">Аліна Звіздецька</a></strong></p>

<div></div>