<strong>Тодось Осьмачка – Не можу пригадать, кого я ждав…</strong>
<p>Не можу пригадать, кого я ждав<br />
на вулиці старого міста;<br />
з безодні висла гілка світова<br />
на захід, мов крижина чиста.</p>
<p>Гойдав поволі вітер степовий<br />
із неї сонце вечорове…<br />
Зів’яла мідь горіла од стіни<br />
високої сумної школи.</p>
<p>Душа боліла в мене і цвіла<br />
сухими пелюстками думи:<br />
що сонце пада з вічного зела<br />
за море, у вечірні шуми,</p>
<p>а ранком з гілки свіже нависа<br />
ізнов на землю та на ріки…<br />
Й моя колись одірветься душа,<br />
але одірветься навіки.</p>
<p>Авта летіли з вулиць вдалину<br />
і на людей куріли димом…<br />
Невже на віки вічні, як умру,<br />
свою свідомість я покину?..</p>

<div>




</div>

<p>Загув баском над вухом чорний жук<br />
і вдарився на шиї в комір,<br />
його звалив я на широкий брук,<br />
а він поліз у сірий гомін!</p>
<p>Свію свідомість він маленьку ніс,<br />
не знаючи нічого за колеса,<br />
ні за вогні, що вирвані з коліс<br />
сухим, як скло, камінним плесом.</p>
<p>Коли на рейку гостру виліз жук,<br />
набігло чавунове коло…<br />
Я чув під проводом трамвайний гук,<br />
чи чув же крики хто жукові?..</p>
<p>О будь ти прокляте, моє життя,<br />
свідомість бідної тварини!<br />
Адже ж була ти в чорного жука,<br />
що пропадом на рейці згинув?..</p>
<p>О будь ти прокляте, життя моє,<br />
бо як свого діждуся кола —<br />
не вчує сонце, що нам світ дає,<br />
мойого розпачу ніколи!..</p>

<div></div>