<strong>Іван Багряний – Антон-Біда — Герой Труда (Розділ №6)</strong>
<p>Привіт, привіт, привіт, привіт,<br />
Усім, кого я втратив!</p>
<p>Дістав Антон п’ятнадцять літ<br />
З “приколкою”, мій брате!</p>
<p>За щож?! Та ще й “приколку” теж?<br />
А так,<br />
за здорово живеш.</p>
<p>Прощай Донбас і Ромодан!<br />
Пішов етап на Магадан.</p>
<p>О, як списать те все Біді,<br />
Коли усі слова бліді!</p>
<p>Я знаю, будуть мастаки,<br />
Що скажуть, рими не такі,<br />
І що метафори прості,<br />
І що гіперболи легкі,</p>
<p>І взагалі, що — “Пхі!” “Це стіх?”<br />
От Бєлий наш,<br />
чи хтось із тих</p>
<p>Чи “етіх”,<br />
Скажем, Гумільов,<br />
Чи ще якийсь хахол на “ов”,<br />
Чи, скажем, турок ще на “ка”, —<br />
Ото!…<br />
А це — політика.</p>
<p>Так, так. Це правда. Це — нуда.<br />
Та тільки ж, бач, писав Біда<br />
Не для “стіха” й не для вірша,<br />
А так от,<br />
як кричить душа.</p>
<p>Одна бо річ — краса письма,<br />
А інше, брате, —<br />
Колима.</p>
<p>Не до красивих тут “стіхов”,<br />
Як серце<br />
розтоптав Єжов.</p>
<p>Так що, Читач,<br />
прости й пробач!<br />
Ти зрозумів усе?<br />
От, бач!</p>
<p>“Стіхі” хай пише хоч ВОАПП,<br />
А нам ось треба на етап.</p>
<p>І<br />
Ой, Колима ти, Колима, —<br />
Ти новая планета!<br />
Дванадцять місяців зима,<br />
“А — астальноє — лєта!”</p>
<p>Етапи дужче загули<br />
В юдолі нелюдимій;<br />
І знов Антона повезли<br />
В Сибір неісходимий.</p>
<p>Тепер йому,<br />
Біді тому,<br />
Прослався шлях на Колиму.</p>
<p>Ти Магадан мій, Магадан!<br />
Чи бачив чудасію! —<br />
Щоби не став з “Івана пан,<br />
То геть везуть в Росію!<br />
І то — подалі від людей,<br />
Де не заніс би й крук костей, —<br />
Аж геть,<br />
аж геть<br />
де мла тривка,<br />
Аж геть — на край материка.</p>
<p>Ти ж Магадан мій, Магадан!<br />
По сталінському плану<br />
Аж на такий меридіян<br />
Везуть нас з Ромодану!</p>
<p>Меридіян то й не страшний,<br />
На ньому і Ґвінея, —<br />
Але, що інше — в дикунів,<br />
А інше — в цій ось стороні,<br />
Де так гримлять нові пісні<br />
І Марксова ідея!</p>
<p>Меридіян то і не злий,<br />
На схожім і Калькута,<br />
Але що інше в “дикунів”,<br />
А зовсім інше — тута,<br />
В оцім краю,<br />
в оцім краю,<br />
В оцім ось сталінськім раю.</p>
<p>Одна річ — слухати з Москви<br />
пісні під балабайку,<br />
А інша, скажем, — комунізм<br />
Совєтського Клондайку.</p>
<p>Одне бо діло — золота<br />
Кремлівськая програма,<br />
А інше —<br />
як дають життя<br />
С т а д у ш з а р а д и г р а м а.</p>
<p>ІІ<br />
В краю, де вічна мерзлина,<br />
Антона ждали радо…<br />
Там стало з волі Сталіна<br />
Совєтське Ельдорадо.</p>
<p>Там золота — ну просто жах!<br />
І миють —<br />
У людських сльозах.</p>
<p>Ой, Колима ж ти, Колима ж<br />
На лютій паралелі!<br />
Аж захопило серце, аж…<br />
Немов на каруселі:</p>
<p>Тут мілійони земляків!<br />
Мільйони їх, братухо!<br />
Вони тут в золоті таки<br />
Купаються по вуха,</p>
<p>По маківку,<br />
по чуба край,<br />
Геть зовсім з головою!<br />
О, “батьку” наш, і де ж ти взявсь<br />
З такою Колимою!</p>
<p>У Ельдорадо цім живуть<br />
Щасливих мілійони.<br />
І не помітив з щастя тут<br />
Ніхто Біду Антона.</p>
<p>Лише помітив сам карнач,<br />
І пес-вовчур,<br />
і наглядач.</p>
<p>ІІІ<br />
В краю, де вічна мерзлина,<br />
Зібрались тьми народу, —<br />
І ріжних рас,<br />
і ріжних кляс,<br />
І ріжного тут роду.</p>
<p>Тут ріжних “ухилів” митці<br />
І ріжних “опозицій”, —<br />
Це все “злочинці”, люди ці,<br />
Із сталінських позицій.</p>
<p>Були тут вчені<br />
й трударі,<br />
І “куркулі”,<br />
й “пролетарі”,<br />
Були тут юні і старі,<br />
І ті, що саме на порі, —<br />
Від націй,<br />
рас,<br />
шарів<br />
і сфер<br />
Усіх республік еСеСеР…<br />
Ну, словом, явлена сповна<br />
Тут вся “шірокая страна”:</p>
<p>Тут був<br />
“всяк сущий в ней язык” —<br />
Грузин<br />
“и друг степей — калмык”.</p>
<p>Судило їх усіх “ОСО”,<br />
І “Трибунал”<br />
і с а м С о с о.</p>
<p>Судив, сказать, “шемякін суд” —<br />
Бриґадно<br />
і по-душно!<br />
І брати золото отут<br />
Послав великодушно:</p>
<p>На двадцять літ, на двадцять п’ять.<br />
А як на десять, —<br />
благодать!</p>
<p>Були такі, як от Біда.<br />
А більш таких,<br />
що й без суда:</p>
<p>Дістали десь по двадцять літ<br />
Від “Тройки” так, “по блату”,<br />
Десь там в колхозному селі, —<br />
За “трудодні” зарплату.</p>
<p>Зібрались так від рас<br />
і кляс,<br />
Дістали часу про запас<br />
На правосуддя терезах, —<br />
Та й миють золото в сльозах.</p>
<p>Тут є “заслужені”<br />
й “собез”.<br />
Тут є з “приколками”<br />
і без.</p>
<p>Коли б отак зібрати враз<br />
Ті всі покути “сроки”,<br />
То тут засуджених якраз<br />
Н а с т о м і л ь й о н і в р о к і в.</p>
<p>І всі живуть, немов святі, —<br />
У щиросяйнім золоті:<br />
Без хат,<br />
без мила,<br />
без листів,<br />
без сорочок,<br />
без пашпортів<br />
І — в праведному голоді, —<br />
Мов янголи на небесах…</p>
<p>І миють золото в сльозах.</p>
<p>IV<br />
Ой, Колима ж ти, Колима,<br />
На лютій паралелі!<br />
Тут молитви і все дарма<br />
В цій сталінській оселі.</p>
<p>З цих комунійних емпірей<br />
Немає, брат, у світ дверей.</p>
<p>І світ із оперових зал<br />
Не зна,<br />
де “гинуть за метал”</p>
<p>І “Сатана справляє бал”<br />
З усіх чортів юрбою,<br />
І “люди гинуть за метал”, —<br />
Ц е ж в с е н а д К о л и м о ю !!</p>
<p>Во славу сталінських програм, —<br />
П о с о т н і д у ш<br />
з а о д и н г р а м !</p>
<p>Якщо десь “гинуть за метал”,<br />
То тільки по-бриґадно!<br />
Як “сатана справляє бал” —<br />
То тільки ельдорадно,<br />
Ось тут ось,<br />
вліті<br />
і в зимі, —<br />
на золотій цій Колимі.</p>
<p>Але сказали б ви й самі,<br />
Кремлівську взявши призму:<br />
На в с е с о ю з н і й Колимі,<br />
С к а р б н и ц і к о м у н і з м у.</p>
<p>Сам “сатана справляє бал”<br />
З усіх чортів юрбою<br />
І люди “гинуть за метал” —<br />
Якраз над Колимою.</p>
<p>Чорти ж всі —<br />
сталінські, руді,<br />
І з орденами на груді.</p>
<p>V<br />
Ой, Колима ж ти, Колима,<br />
На лютій паралелі!<br />
Утіха тут —<br />
лиш смерть сама<br />
В чортячій каруселі.</p>
<p>У грунті — вічна мерзлина<br />
А в людях — злоба вічна!<br />
Така вона,<br />
така вона<br />
Юдоль комуністична.</p>
<p>У грунті вічна мерзлина,<br />
Навколо ж — варта вічна:<br />
“собача”,<br />
“вохрівська”,<br />
“блатна”…<br />
Така вона, така вона<br />
Юдоль комуністична!</p>
<p>Вона на чортів, бач, метал —<br />
На золото багата,<br />
Тому “чорти” тут “правлять бал”<br />
І брат мордує брата.</p>
<p>У сяйві сталінських програм<br />
Несе свої закони:<br />
Тут числять золото — на грам,<br />
“Людішек” — на мільйони.</p>
<p>У сяйві марксових ідей<br />
Совєтських олімпійців, —<br />
Тут грам металу — “сто рублєй”,<br />
А люди — по копійці!</p>
<p>Тому то їх на терезах<br />
Не жалували судді, —<br />
Щоб мили золото в сльозах,<br />
Сами ж топились в бруді.</p>
<p>Тому то в вічних цих льодах<br />
Людей без ліку й тратять:<br />
Тут<br />
миють золото в сльозах,<br />
Серцями ж —<br />
прірви гатять.</p>
<p>Тому во славу всіх програм<br />
Комунівської ери<br />
По сотні душ за один грам<br />
Кладуть тут у кар’єри.</p>
<p>Тому, о, друже мій, тому<br />
На клич цього закона<br />
На цю жорстоку Колиму<br />
Загнали і Антона.</p>
<p>Ой, Колима ж ти, Колима,<br />
Тому ж то ти й “планета”,<br />
Що в світі цілому нема<br />
Хто б знав твої секрети.</p>
<p>VI<br />
Антон вже може б і не жив,<br />
Покинув цю “волинку”,<br />
Вже може б голову зложив<br />
За золоту пилинку,<br />
Уже б з життя пішов давно,<br />
Лишив би й золоте руно,<br />
Уже би все покинув він, —</p>
<p>Так снився край йому один…</p>
<p>Серед страждань,<br />
серед конань<br />
Приходила година —<br />
І снився край йому один,<br />
Все снилась Україна,</p>
<p>Та незабутня<br />
і одна,<br />
Дитинства й сонця<br />
сторона.</p>
<p>І він зривався, ніби птах,<br />
Забутий карначами, —<br />
У веселкових<br />
дивних<br />
снах<br />
Втікав туди ночами, —</p>
<p>У сонцесяйну<br />
мрію ту —<br />
У ту Вітчизну<br />
золоту.</p>
<p>А прокидавсь…<br />
то тим і жив.<br />
У серці<br />
все її носив.</p>
<p>Ой, Колима ж ти, Колима!<br />
Страшна ти й грізнотонна,<br />
Та тої сили, брат, нема<br />
У тебе, люта Колима,<br />
Щ о б п о б і д и т ь А н т о н а.</p>
<p>VII<br />
Зіходить сонце всім ураз<br />
На всім меридіяні,<br />
Та тільки ж інше це у вас,<br />
А інше — в Магадані.</p>
<p>І ходить сонечко також<br />
По кожній паралелі,<br />
Та тільки ж інше це для вас,<br />
А інше — в цій пустелі, —</p>
<p>В пустелі, де людей нема —<br />
Хоч їх і мілійони! —<br />
Лиш знеосібленість сама,<br />
Шикована в колони.</p>
<p>А ті, що їх шикують так<br />
І пхнуть багнетом в спину, —<br />
Це лиш додаток до собак<br />
Привчених “брать” людину, —</p>
<p>Це щось середнє межи псом<br />
і гомо-сапієнс часом.</p>
<p>У грунті вічна мерзлина,<br />
А в душах — злоба вічна,<br />
“Собача”,<br />
“Вохрівська”,<br />
“ясна” —<br />
(Отцівська тобто) — це ж в о н а,<br />
Юдоль комуністична!</p>
<p>І це — доби єдиний план:<br />
Так<br />
від Кремля й по океан.</p>
<p>VIII<br />
Цього<br />
“разсудком нє обнять!<br />
Аршіном — нє ізмеріть!”:<br />
…ДАЛЬЛАҐ…<br />
…БАМЛАҐ…<br />
…СЄВЛАҐ…<br />
…КАРЛАҐ…<br />
…УСТЬЛАҐ…<br />
…МУРЛАҐ…<br />
…ПЕЧЛАҐ…<br />
…Г У Л А Ґ !!!.. —<br />
По цілій еСеСеРі.</p>
<p>Ні, це<br />
“разсудком нє обнять”!<br />
“Аршіном — нє ізмеріть” —<br />
Оцих от радісних понять<br />
В комуністичній сфері;</p>

<div>




</div>

<p>Понять про те, як Труд отут<br />
Зробився ж величавий!:<br />
Став “дєлом честі”<br />
і “ґєройства”,<br />
“Доблєсті”<br />
і “Слави”! —</p>
<p>…СЄВЛАҐ,<br />
ДАЛЬЛАҐ,<br />
БАМЛАҐ,<br />
Г У Л А Ґ !!!..<br />
По цілій еСеСеРі.<br />
Цього<br />
“разсудком нє абнять”,<br />
“Аршіном — нє ізмєріть”!</p>
<p>І всих оцих “твердинь труда”<br />
Попробував<br />
Антон Біда.<br />
І тих “фаланг”,<br />
і тих колон, —<br />
Всього попробував Антон.</p>
<p>І “баланди-бурди”<br />
й кошар, —<br />
Всього попробував шахтар.</p>
<p>Усе пройшов він —<br />
“Крим” і “Рим”,<br />
“Залізні труби”,<br />
смерть і дим,<br />
Скорбут,<br />
відчай,<br />
ганьбу<br />
і тиф<br />
У всіх “труда твердинях” тих,<br />
Багнети варти,<br />
зуби псів,<br />
І зуби сталінських дротів,<br />
Льодові карцери<br />
й палки,<br />
І емведівські п’ястуки,<br />
І матюки,<br />
брудні плювки,<br />
І власних сліз гірких<br />
річки…<br />
Усе пройшов Антон Біда<br />
В тім “царстві волі і Труда”,<br />
У тих оазах золотих,<br />
в фалангах Ленінових тих<br />
…ДАЛЬЛАҐ…<br />
…БАМЛАҐ…<br />
…СЄВЛАҐ…<br />
…КАРЛАҐ…<br />
…УСТЬЛАҐ…<br />
…МУРЛАҐ…<br />
…ПЕЧЛАҐ…<br />
…Г У Л А Ґ !!!..<br />
І ще… І ще… І ще ось “ЛАҐ”! —<br />
На всій землі цих повно благ<br />
І навіть в атмосфері.</p>
<p>Цього<br />
“разсудком нє обнять”,<br />
“Аршіном — нє ізмеріть!”</p>
<p>І всіх оцих “твердинь труда”<br />
Покуштував<br />
Антон Біда.</p>
<p>ІХ<br />
На Колимі він злото мив.<br />
На Чекунді — каміння бив.<br />
В Караганді — вугілля рив.<br />
На Зеї — будував він БАМ…<br />
Ах, це був шик, скажу я вам!</p>
<p>О, славний БАМ!<br />
О, грізний БАМ!<br />
Числа немає тим рабам,<br />
Що замість шпал лягли при дні<br />
У цій от вічній мерзлині!</p>
<p>І не гримлять про те пісні!<br />
І не стримлять хрести,<br />
о, ні!</p>
<p>Нема імен,<br />
немає дат<br />
І ані пікнув лавреат.</p>
<p>О, комунальний віршопис!<br />
Ти смачно п’єш<br />
і м’яко спиш,<br />
А от уздріти б тебе там,<br />
Де в’ється БАМ<br />
по черепам,<br />
Отам —<br />
отам —<br />
при самім дні,<br />
У мертвій<br />
вічній<br />
мерзлині.</p>
<p>Ну, словом, серед тих усіх,<br />
Що ти за них тепер їси<br />
Свій лавреатний білий хліб,<br />
Між<br />
“п е р е м і щ е н и х о с і б”.</p>
<p>О, славний БАМ!<br />
О, грізний БАМ!<br />
Числа немає тим рабам,<br />
Що від Охотська по Байкал<br />
Лягли в провалля замість шпал,<br />
У глибині,<br />
При самім дні<br />
У цій от вічній мерзлині.</p>
<p>І все для того був той шик,<br />
Щоби з усього<br />
Вийшов пшик!</p>
<p>Ура, ура вождю вождів<br />
За пшик<br />
від тих<br />
усіх<br />
трудів!</p>
<p>Але Біду і БАМ мого<br />
Не зміг на шпалу взяти.</p>
<p>Благословила так його,<br />
Вмиравши, бідна Мати.<br />
І він —<br />
ані горить в вогні,<br />
Ні гине в вічній мерзлині.</p>
<p>Х<br />
Уже б він може і не жив,<br />
Урвав би лямку грізну,<br />
Уже б він може і лишив<br />
Цей світ соціялізму,</p>
<p>Вже може би покинув він…<br />
Так снився край йому один.</p>
<p>Серед страждань,<br />
серед конань<br />
Приходила хвилина —<br />
І снився край йому один,<br />
Все снилась Україна.</p>
<p>Така усміхнена<br />
й сумна,<br />
Дитинства й сонця сторона.</p>
<p>І він зривався, ніби птах,<br />
Забутий карначами, —<br />
У веселкових дивних снах<br />
Втікав туди ночами,</p>
<p>І біг крізь тундри,<br />
лід<br />
і сніг, —<br />
І біг без пам’яти,<br />
і біг…</p>
<p>І через цей незбувний сон<br />
Не міг умерти наш Антон.</p>
<p>Ішов через вогонь і дим.<br />
І падав…<br />
І вставав завжди.</p>
<p>ХІ<br />
І золото на Колимі<br />
Він мив з товаришами:<br />
Методи ті ж<br />
і ті ж самі<br />
З костями<br />
братські ями.</p>
<p>На тій<br />
на вічній<br />
цілині —<br />
У тій<br />
у вічній<br />
мерзлині<br />
Рабам отим числа нема,<br />
Що їх забрала Колима</p>
<p>За золоте оте “руно” —<br />
По сотні<br />
за одне зерно!</p>
<p>Нема числа отим рабам,<br />
Що тут знайшли могилу<br />
По сотні душ за один грам —<br />
Грам! —<br />
Золотого пилу.</p>
<p>І так ускрізь.<br />
І так ускрізь.<br />
Ускрізь по тих оазах,<br />
Де будувавсь соціялізм<br />
Із карцерами разом.</p>
<p>Отак він будувався скрізь<br />
Ціною мук<br />
і людських сліз.</p>
<p>І все для того був той шик,<br />
Щоби з усього<br />
в и й ш о в п ш и к.</p>
<p>ХІІ<br />
Ускрізь Антон добра хлиснув,<br />
Тягнувши лямку вічну;<br />
Зате ж і грамоту здобув,<br />
Сказать, академічну.</p>
<p>Здобув він “грамоту” не ту,<br />
Що мають лавреати, —<br />
“С о в є т с ь к у п о л і т г р а м о т у”,</p>
<p>Отак її от звати.</p>
<p>Ту політграмоту гірку,<br />
Що її пишуть на карку.</p>
<p>Ту політграмоту, о, сер,<br />
Що тільки й є у еСеСеР.</p>
<p>Оту, найкращу в наші дні,<br />
Що її пишуть на спині!</p>
<p>Він політграмоту пройшов:<br />
Від самого початку,<br />
Через Ульяновськ і Єжов,<br />
І геть аж по Камчатку.</p>
<p>Пройшов від “а” до “зет” підряд, —<br />
Отак від П’ятихатки,<br />
Через Дзержинськ<br />
і Сталінград,<br />
І геть аж до Камчатки;</p>
<p>Та ще й Камчатку проминув,<br />
Дійшов аж до Чукотки…<br />
І “труд-армійця” чин здобув,<br />
Ще й сталінські “обмотки”.</p>
<p>Аж поки “годі!” не прорік<br />
І в тих “обмотках” не утік.</p>
<p>І далі жив вже без тії,<br />
Ну, без тії,<br />
як пак її, —<br />
Він жив тепер, брати мої,<br />
Зовсім<br />
без “Конституції”.</p>
<p>ХІІІ<br />
Пройшов Антон дощі й вітри,<br />
І люті буревії.<br />
Пройшов він славні табори<br />
“Поправно трудовії”.</p>
<p>Але його там всі “орли”<br />
Поправить так і не змогли.</p>
<p>Не допоміг і Магадан! —<br />
Смішна з Біди людина! —<br />
Все сниться бідний Ромодан,<br />
Все сниться Україна.</p>
<p>Химерне серце у Біди!<br />
Чудна з нього людина! —<br />
Все сниться дім<br />
і рідний дим, —<br />
Все сниться Україна:</p>
<p>Блакитне небо,<br />
степ і гай,<br />
Тепло<br />
і ніжність літа…<br />
Той веселковий Рідний Край,<br />
Як радість ще не жита, —</p>
<p>Де хоч і вимер ближчий рід,<br />
Так залишивсь його нарід.</p>
<p>Тому душа й тремтить в Біди,<br />
Тому і рветься він туди —<br />
В воді не тоне він. В вогні<br />
Не хоче загибати…</p>
<p>Благословила так його,<br />
Вміравши,<br />
рідна Мати.</p>
<p>І він іде по всій землі<br />
Із тим благословенням.<br />
Ніде не гине.<br />
Взагалі<br />
Пишається з імення:</p>
<p>“Біда<br />
з бідою<br />
на біді<br />
бідою поганяє!” —<br />
В Ухті,<br />
Читі,<br />
Караганді,<br />
На Колимі,<br />
на Чекунді<br />
І — хто ще теє знає,</p>
<p>Де ще тягав єжовський гак<br />
Совєтського діпіста,<br />
Чи по-совєтські буде пк:<br />
Лихого комуніста —</p>
<p>“Врага народа”, “шкідника”,<br />
І “куркуля”, й “ухильника”,<br />
“Фашиста”, “іста”, “буржуя”, —<br />
Тих слів усих не втисну я!</p>
<p>Ну, словом, з милости “отца” —<br />
“Пєрємєщонного ліца”.</p>
<p>Звичайно ж для добра ж його<br />
Отак “пєрємєщонного”:</p>
<p>З країни розпачу і мук —<br />
В Комуну осіянну!</p>
<p>Тобто, приміром, із Прилук —<br />
В “фаланги” Магадану,</p>
<p>У концтабори Колими,<br />
В утопію Печори!!.</p>
<p>О, тінь прославлених людьми,<br />
Фурьє й Томаса Мора!</p>
<p>“Осанна!” — там кричали ми<br />
У тих “фалангах” Колими,<br />
Тій Мрії, здійсненій людьми,<br />
Фурьє й Томаса Мора.</p>
<p>“Фаланги”<br />
лєнінських часів!<br />
Утопій здійснення<br />
усіх!</p>
<p>Вершина думки й боротьби!</p>
<p>Не лиш чини і ранґи, —<br />
В с я ф і л о с о ф і я д о б и<br />
В м і с т и л а с ь<br />
в ц і “ф а л а н г и”! —</p>
<p>Один “аргат” — с т о душ веде!<br />
Чи пак жене, як вчитель!<br />
Він точно знає, “що” і “де”,<br />
Він мовник і мислитель.</p>
<p>“Карнач” — професор людських прав<br />
“Аргат” цей — за доцента.<br />
“Стукач” — за експерта зіграв.<br />
А пес — за асистента.</p>
<p>Велика річ — цей міт доби!<br />
Велика річ!<br />
Ще й більшу би!!.</p>
<p>О, тінь прославлених людьми,<br />
Фурьє й Томаса Мора!</p>
<p>“Осанна!” — там кричали ми<br />
У тих “фалангах” Колими,<br />
Тій Мрії, здійсненій людьми,<br />
Фурьє й Томаса Мора.</p>
<p>І теж у царстві тім труда<br />
Кричав Антон,<br />
кричав Біда.</p>
<p>XIV<br />
Але Біда в “фалангах” тих<br />
Не зволив загибати, —<br />
Благословила так його,<br />
Вмиравши, рідна Мати.</p>
<p>Де він не був,<br />
куди не біг<br />
Крізь смерть і жах таборний, —<br />
Благословення він зберіг,<br />
Як панцир непоборний.</p>
<p>І не горить він ні в вогні,<br />
Ні гине в вічній мерзлині.</p>
<p>Ганяє він по всій землі<br />
Та все звертає вліво,<br />
Туди, де мруть “раби малі”,<br />
Чи пак “живуть щасливо”.</p>
<p>В той край, що сниться так завжди…<br />
Ну й що ж за чудасія!! —<br />
Ніде<br />
й ніразу ж ще Біді<br />
Не снилася Росія!</p>
<p>Кружляє він по всій землі<br />
Та все туди звертає,<br />
Де мруть брати, “раби малі”<br />
В далекім ріднім краї.</p>
<p>Туди,<br />
де куриться гора<br />
Наруги і страждання.<br />
Туди,<br />
де журиться сестра<br />
Остання<br />
в Ромодані…</p>
<p>Все хоче — Правда щоб була!<br />
Щоб ця земля<br />
н е т а к ц в і л а !<br />
Все хоче здійснити свій сон…</p>
<p>Смішний Біда.<br />
Смішний Антон.</p>
<p>Справляли всі його гуртом:<br />
Палки і буревії,<br />
І всі “фаланги” ті, з кнутом,<br />
“Поправно трудовії”,</p>
<p>Справляли карцер<br />
і тюрма,<br />
“Орли” ж єжовські<br />
зокрема.</p>
<p>Але —<br />
ні тюрми, ні “орли”<br />
П о п р а в и т ь<br />
т а к і н е з м о г л и.</p>

<div></div>