<strong>Павло Мовчан – Вдовине (Повоєнне) </strong>
<p>Синіє до хати зозулине око,<br />
сирітно, незатишно, зболено так,<br />
що чашка в руці перехлюпує соком,<br />
вростаючи гостро в кулак.</p>

<div>




</div>

<p>Оце ж бо твій дім, самото-удовице:<br />
побілені стіни, долівка німа,<br />
крок ступиш — і зяє безодня-криниця,<br />
вода невтоленна, шалена зима.</p>
<p>Оце ж бо твій дім — погніздовище суму,<br />
де дві горошини до стелі ростуть,<br />
де дві намистини — аж болісно здумать —<br />
ще й досі на шиї вишнево цвітуть.</p>
<p>***</p>

<div></div>