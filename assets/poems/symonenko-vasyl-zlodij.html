Симоненко Василь – Злодій<p>Дядька затримали чи впіймали —<br />
Дядька в сільраду ескортували.<br />
Дядька повчали і докоряли:<br />
“Як вам, дядьку, не ай-ай-ай<br />
Красти на полі свій урожай!<br />
У кого ви крали?<br />
Ви крали в себе.<br />
Це ж просто сором красти свій труд”.<br />
Дядько понуро тім’я теребив<br />
І смакував махру.<br />
Дядько кліпав товстими віями,<br />
Важко дивитись в очі ганьби,<br />
Важко йому із домашніми мріями<br />
Враз осягнуть парадокси доби.<br />
“Так воно, так,— у кулак кахикав,-<br />
Красти пагано, куди вже гірш”.<br />
Рвися з горлянки свавільним криком,<br />
Мій неслухняний вірш.<br />
— Чому він злодій?<br />
З якої речі?<br />
Чому він красти пішов своє?<br />
Давить той клунок мені на плечі,<br />
Сором у серце мені плює.<br />
Дядька я вбити зневагою мушу,<br />
Тільки у грудях клекоче гроза:<br />
Хто обікрав, обскуб його душу,<br />
Хто його совісті руки зв’язав?<br />
Де вони, ті відгодовані й сірі,<br />
Недорікуваті демагоги й брехуни,<br />
Що в’язи скрутили дядьковій вірі,<br />
Пробираючись у крісла й чини.<br />
Їх би за грати! Їх би до суду!<br />
Їх би до карцеру за розбій!<br />
Доказів мало??? Доказом будуть<br />
Лантухи вкрадених вір і надій.</p>

<div>




</div>

<p>автор: <strong><a href="http://onlyart.org.ua/?page_id=5396">Симоненко Василь</a></strong></p>

<div></div>