<strong>Леся Українка – Королівна </strong>
<p>– Королівно, ясна панно,<br />
ви себе навік згубили!<br />
Що з’єднало вас зо мною,<br />
вбогим лицарем без спадку?</p>
<p>– Мій лицарю, любий пане,<br />
се мені гірка образа, –<br />
я ж не звикла продавати<br />
свого серця за червінці!</p>
<p>– Королівно, ясна панно,<br />
стану вашому належить<br />
багряниця і корона,<br />
а не ся буденна одіж.</p>
<p>– Мій лицарю, любий пане,<br />
та невже я вам миліша<br />
в багряниці та короні,<br />
ніж у простих темних шатах?</p>
<p>– Королівно, ясна панно,<br />
я зовсім безславний лицар,<br />
бо від зрадницької зброї<br />
умираю вдома, в ліжку.</p>
<p>– Мій лицарю, любий пане,<br />
хай впаде за зраду сором,<br />
слави ж маєте доволі:<br />
ви обранець королівни.</p>
<p>– Королівно, ясна панно,<br />
чує серце, що загину, –<br />
хто ж вас буде боронити<br />
від неслави, поговору?</p>
<p>– Мій лицарю, любий пане,<br />
не боюсь я поговору, –<br />
все чиню по власній волі,<br />
бо на те я королівна.</p>
<p>– Королівно, ясна панно,<br />
тяжко буде вам дивитись,<br />
як мене ховати будуть<br />
простим звичаєм, непишно.</p>
<p>– Ой лицарю, любий пане!<br />
Не вражайте мого серця!<br />
Що мені по всіх пишнотах,<br />
якби мала вас ховати?</p>
<p>– Королівно, ясна панно,<br />
заклинаю вас коханням,<br />
майте гідність і в жалобі,<br />
як належить королівні.</p>
<p>– Мій лицарю, любий пане,<br />
нащо сі страшні закляття?<br />
Се ж найгірше в світі лихо –<br />
непрозора, горда туга…</p>
<p>* * *<br />
У сільській убогій церкві<br />
грають Requiem органи,<br />
хор голосить Miserere,<br />
люд зітхає De profundis.</p>
<p>В домовині труп лицарський,<br />
біля нього королівна<br />
стала тихо та поважно,<br />
мов до шлюбу наречена.</p>
<p>Не тремтить серпанок чорний,<br />
що вкрива її обличчя,<br />
і горить спокійним світлом<br />
у руці воскова свічка.</p>

<div>




</div>

<p>По кутках дівчата плачуть,<br />
а в юрбі йдуть поговори:<br />
«Он ота його кохала…»<br />
«Он ота вінка втеряла…»</p>
<p>«Он ота босоніж бігла<br />
і ловила за стремена…»<br />
«Хто ж ота, що стала поруч<br />
коло гробу?» – «Королівна».</p>
<p>* * *<br />
У палаті королівській<br />
темний смуток і тривога<br />
серед челяді двірської, –<br />
щось король сьогодні гнівний:</p>
<p>очі мечуть стріли гострі,<br />
гучно брязкають остроги,<br />
руки стиснулися міцно<br />
на хресті злотистім шпаги.</p>
<p>На порозі паж маленький<br />
став наляканий, несмілий<br />
і промовив ледве чутно:<br />
«Ясна панна там чекає…»</p>
<p>Твердим голосом відмовив<br />
гнівний владар: «Що ж, хай прийде,<br />
хай почує привселюдно<br />
від отця свого прокляття».</p>
<p>Ще не встиг король скінчити<br />
слів безжалісних, недобрих,<br />
як в юрмі загомоніло:<br />
«Гей, дорогу королівні!»</p>
<p>Поміж лицарів блискучих,<br />
поміж дам препишно вбраних<br />
королівна йде поволі<br />
у буденних чорних шатах,</p>
<p>без серпанку й покривала,<br />
з непокритою косою;<br />
не спуска очей журливих,<br />
не схиля блідого чола.</p>
<p>Затаїло дух лицарство,<br />
пишні дами всі поблідли,<br />
ждуть, мов грому серед бурі,<br />
королівського прокляття.</p>
<p>Але що се? тихо й смутно<br />
забринів старечий голос:<br />
«Ти прийшла, кохана доню?<br />
Сядь, спочинь, моя дитино…»</p>
<p>Ледве вчула королівна<br />
ту лагідну, тиху мову,<br />
затремтіла вся і впала,<br />
мов росиночка, додолу.</p>
<p>Мов росинка, що холодна<br />
та бліда трималась довго,<br />
цілу ніч на верховітті,<br />
поки сонце не пригріло…</p>
<p>У палати королівські<br />
загостили жаль і туга, –<br />
се були найвищі гості,<br />
та прийшли без етикети.</p>
<p>20.06.1901, Кімполунг</p>

<div></div>