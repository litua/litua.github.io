<strong>Іван Франко – N. N. («Виступаєш ти чемно, порядно…»)</strong>
<p>Виступаєш ти чемно, порядно<br />
І говориш розумно і складно,<br />
І лице твоє гарне та ясне –<br />
Заглядиться дівча не одно, –<br />
Та мене щось відтручує власне,<br />
І смутить, і тривожить воно.<br />
Все здається мені, що налитий<br />
Ти сльозами і кров’ю селян,<br />
Що людською ти кривдою ситий,<br />
Що твій батько – дерун і тиран,<br />
За життя носить пекло у груді,<br />
Заливає вином черв’яка,<br />
Та як з світом прощатися буде,<br />
То пекельная кара тяжка<br />
За всі зла, за грабовання враже,<br />
За обдерте, збідніле село<br />
Як клеймо братобійчеє ляже<br />
На твоє мармурове чоло.<br />
І почуєш ти жар невгашений,<br />
Що палитиме серце твоє,<br />
І тривога, мов меч наострений,<br />
Твої думи зсіче і поб’є.<br />
В твоїй груді, мов вихор в погоду,<br />
Дикі страсті зірвуться грізні,<br />
І, як вихор збентежує воду,<br />
Так тебе вони внурять в багні.<br />
І рука твоя кривдов сплюгавиться,<br />
Переміниться в злобу любов –<br />
Ось чого моє серце кривавиться,<br />
Як подумать, що буде з тобов.<br />
І дарма, що такий ти приємний,<br />
Що друзяка ти з діла і з мови,<br />
Що ти людяний, тихий і чемний,<br />
Що бажаєш і стоїш любови!<br />
Людська кривда, котров ти годований,<br />
На добро не виходить нікому!<br />
Так огонь, у соломі захований,<br />
Спалить двір весь, не лиш ту солому.</p>

<div>




</div>

<p>15 марта 1883</p>

<div></div>