<strong>Микола Руденко – День, який людство не забуде</strong>
<p>Боже! Ти є в небесах чи немає?<br />
Вийшовши в поле, молюсь, як завжди,<br />
Силі, що землю в долонях тримає —<br />
Доброму Богові Сковороди.</p>
<p>Боже! Сьогодні достоту відомо,<br />
Чом Ти мене у окопах зберіг:<br />
Кривда вернулась до нашого дому,<br />
Лихо шкребеться на отчий поріг.</p>
<p>Лихо, яке вже, здавалось, померло.<br />
Та не судилось його перейти:<br />
В сонце націлились атомні жерла,<br />
В серце вп’ялися колючі дроти.</p>

<div>




</div>

<p>Шепчуть дерева, віщує лелека.<br />
Мовлять скорботні обличчя жінок:<br />
Буде й для мене дорога далека —<br />
Буде і хрест, і терновий вінок.</p>
<p>Все я прийму, бо повинен, бо мушу,<br />
Боже Тараса й Сковороди!<br />
Дай тільки неба в натомлену душу<br />
І подорожник до ран приклади.</p>
<p>Ласки жіночої дай на дорогу—<br />
Дотик долоні, сестринську сльозу<br />
І материнську недремну тривогу,<br />
І затамовану в серці грозу.</p>
<p>Знаю, що зоряний дух переможе,<br />
Хоч понад стріхами темінь густа…<br />
Дай мені стати криницею, Боже,<br />
Там, де від спраги вмирають уста.</p>
<p><em>13.02.1974</em></p>

<div></div>