<strong>Леся Українка – «Прощай, Волинь! прощай, рідний куточок!»</strong>
<p>Прощай, Волинь! Прощай, рідний куточок!<br />
Мене від тебе доленька жене,<br />
Немов од дерева одірваний листочок…<br />
І мчить залізний велетень мене.<br />
Передо мною килими чудові<br />
Натура стеле – темнії луги,<br />
Славути красної бори соснові<br />
І Случі рідної веселі береги.<br />
Снується краєвидів плетениця,<br />
Розтопленим сріблом блищать річки, –<br />
То ж матінка-натура чарівниця<br />
Розмотує свої стобарвнії нитки.</p>

<div></div>