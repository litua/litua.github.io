<strong>Павло Мовчан – “Був день — пам’ятаєш плазучого змія?..” </strong>
<p>Був день — пам’ятаєш плазучого змія? —<br />
виткий, холодкавий, похітливий весь.<br />
Імення твоє було інше, Маріє,<br />
а клен той же самий — він знову воскрес.<br />
І легко було нам траву розгортати,<br />
холодну суницю шукати на двох<br />
й не знать, що за нами пильнуються чати,<br />
що погляд хижацький до спини присох.<br />
Пригадуєш, яблука в круглих долонях<br />
і трепет, що пальці негнучі пойняв,<br />
і цвів понад міру спалахнутий сонях.<br />
Він вдруге зацвів… і обсипавсь на днях.<br />
Хіба ж все минулось?.. Ще ж літо триває,<br />
і трохи відсунуто пам’ять вперед.<br />
Давай, мабуть, зійдем з п’янкого трамвая<br />
і птиць паперових пошлемо у лет.<br />
І може, ще знайдемо ягоду пізню,<br />
оту солодинку, що зводить уста?..<br />
Дві стежки в траві протолочимо різно,<br />
і ягода в жменях… та тільки не та.</p>

<div>




</div>

<p>***</p>

<div></div>