<strong>Герасим’юк Василь – На зорях твоє ворожіння?..</strong>
<p>На зорях твоє ворожіння?<br />
На зорях ворожу.<br />
Різдвяна вела вівчарів.<br />
Привела різьбярів.<br />
Я знаю цю древню різьбу.<br />
Так різьбити не можу.<br />
Я більше но можу.<br />
Я сам собі наворожив.<br />
А ти підведись до схід сонця,<br />
живою водою<br />
обмивши лице,<br />
в купині закопай пуделце.<br />
А в ньому твій волос<br />
і сіль твого тіла,<br />
тобою<br />
одібрані в сина.<br />
Ніколи<br />
не згадуй<br />
про це.</p>

<div></div>