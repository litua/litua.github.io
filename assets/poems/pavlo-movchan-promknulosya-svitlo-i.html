<strong>Павло Мовчан – “Промкнулося світло і впало на світле — ясне…” </strong>
<p>Промкнулося світло і впало на світле — ясне,<br />
а зверху осоння яріло зелене;<br />
зітхання злетіло, засвічене днем,<br />
немовби душа відлетіла від мене.</p>
<p>Цей день промине… По рожевих снігах<br />
хуртована сутінь відхлине,<br />
і скупо зав’яжеться в синіх очах<br />
прозорим прозора перлина…</p>

<div>




</div>

<p>Невже випробовує нас ліпота<br />
малиновим небом, снігами,<br />
аби не ставала глуха чорнота<br />
попереду нас і за нами?</p>
<p>І світло струмує крізь плетиво віть<br />
у теплі провали — холодне,<br />
щоб зір був спроможен крізь крону узріть<br />
в продухвині неба безодню?</p>
<p>Невже збережеться в очах лише ніч<br />
і світло знебарвиться в чорне?<br />
Хіба ж не осяде в зіницях на дні<br />
перлина прозоро-солона?</p>
<p>***</p>

<div></div>