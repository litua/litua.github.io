<strong>Євген Маланюк – Закарпаття</strong>
<p>Хати мої, хати, низенькі, бідні й рідні<br />
В тонкім мереживі зазеленілих віт!<br />
Тут ще чорніш кількастолітні злидні<br />
Підкреслює карпатський краєвид.</p>

<div>




</div>

<p>Корчма й нотар. А хліба — ні кавалка,<br />
І світить ребрами замурзана марга.<br />
Під мовчанку села балака тільки балка —<br />
То Турія — по ріні — наріка.</p>
<p>Сини ростуть — неплодні самосії,<br />
Доньки, як цвіт — на наймички роздай,<br />
Бо над ім’ям — гнила мара “Росії”,<br />
Щоб ти не був землі своїй ґазда.</p>
<p><em>с.Порошково, 1927 рік</em></p>

<div></div>