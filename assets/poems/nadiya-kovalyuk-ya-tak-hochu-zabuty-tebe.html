<strong>Надія Ковалюк – Я так хочу забути тебе…</strong>
<p>Я так хочу забути тебе,<br />
Бо здається, що далі – вже прірва.<br />
Відчуваю, що годі уже,<br />
Але пам’ять – така непокірна.</p>
<p>Надто важко тепер підвестись,<br />
(Я фатально спіткнулась об тебе).<br />
Наче зірці, що падає ниць –<br />
Не сягнути повторно до неба.</p>
<p>А на п’яти вже ніч наступа,<br />
Скоро сон мене вкриє вуаллю…<br />
Напоїш ти мене доп’яна<br />
Незбагненно-терпкою печаллю.</p>
<p>Кожен сон – як зміїний укус.<br />
Вже не знаю, чи в тому я винна,<br />
Що боюсь…навіть дуже боюсь<br />
Перестрітись з тобою очима.</p>

<div>




</div>

<p>Ніби чорна відьомська рука<br />
Перетворює сон на видіння.<br />
Навіть там моя бідна душа –<br />
Наче квітка, назовні корінням.</p>
<p>Ти це також відчуєш колись –<br />
Що любов – то не мед, а отрута.<br />
Коли очі підводяться ввись<br />
І благають – забути…забути.</p>
<p>Що буває замало життя,<br />
Щоб людину із пам’яті стерти.<br />
Ти відчуєш – любов ще жива.<br />
Та для тебе – я буду вже мертва.</p>
<p>автор: <a href="http://onlyart.org.ua/?page_id=31008"><strong>Надія Ковалюк</strong></a></p>

<div></div>