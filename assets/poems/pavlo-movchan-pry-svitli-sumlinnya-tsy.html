<strong>Павло Мовчан – При світлі сумління (Цикл)</strong>
<p><strong>1.</strong></p>
<p>Не виріс я, а переріс себе ж,<br />
і сам себе щоночі вже лякаюсь,<br />
бо руйнівна пітьма не знає меж<br />
і камінь міццю в плоть перетікає.<br />
Течу очима — на подушці сіль,<br />
і пальцями струмую та губами…<br />
Наче вода — збираю звідусіль<br />
паперу клапті і солярки плями.<br />
В цій каламуті тіла і пітьми<br />
одне не розчинялося — сумління…<br />
Хоч пам’ять на обов’язки розмив,<br />
проте відчув ганьбу «гріхопадіння».<br />
Не іншим був, напевне, а чужим,<br />
адже не мав ні слова, ні обличчя;<br />
сам у собі вигнанцем довго жив,<br />
сприймаючи ганебу за величчя.<br />
Гадаючи, що скресне сон важкий<br />
і ти обмежиш лініями тіла<br />
єство своє, але тверді віки<br />
камінням в тебе, крицею вкипіли.</p>
<p><a name="2"></a></p>
<p>2.</p>
<p>Печалі дим струмує у гайку,<br />
і дим гіркий струмує в моїй долі.<br />
Ну що змінив я на своїм віку?<br />
Кому зігрів я серце захололе?<br />
Собою… І для себе… І в собі…<br />
Обмежував, викреслюючи кола.<br />
І в душу не пускав ні чужий біль,<br />
ні нарікань, що чулися здовкола.<br />
На чорні ґудзі душу застібав,<br />
щоб зберегти у ній високе світло.<br />
Та звідки чорна узялась журба,<br />
що в ній живе і щозими, й щоліта?..<br />
Та ще закрався невивідний сум,<br />
що із очей струмує чорнувато.<br />
А через серце йде щербатий струм,<br />
що мою постать крутить та горбатить.</p>
<p><a name="3"></a></p>
<p><strong>3. У ТАЛІЙ ВОДІ — ВІДБИТОК</strong></p>
<p>По узбіччі шляху — води<br />
каламутні та сумні;<br />
відблиск, ніби ніж холодний,<br />
глибоко стримить в мені.</p>
<p>І не боляче, а глухо<br />
вигинається метал;<br />
щоб зламать його, я рухавсь,<br />
теплим подихом хитав…</p>
<p>Та не витягнуть заскалки,<br />
що крижиною в мені,<br />
щербами застряла змалку —<br />
і дуплиться вглибині.</p>
<p>Відчуття, немовби злочин<br />
учинив: украв? убив?<br />
В темних водах по обоччі<br />
мій відбиток? Чи журби?</p>
<p>Куте, ламане обличчя<br />
і твердий залізний рот:<br />
що це — ницість чи величчя?<br />
Брак нахабства та чеснот?</p>
<p>В скаламученій безодні<br />
видно й ляду крижану —<br />
ти ж бо поглядом холодним<br />
зриш у власну глибину.</p>
<p><a name="4"></a></p>
<p><strong>4. ДВА КОЛЬОРИ</strong></p>
<p><em>Д. Павличку</em></p>
<p>Поземний сніг ніде не міг упасти,<br />
мов був приречений леліть із краю в край,<br />
щоб вибілить журбу та чорні всі напасті<br />
і гостро перекреслить посутенілий гай.<br />
І білі лінії в очах мені співали,<br />
мінилися прокльони на хвалу.<br />
Знайомі, ідучи, мене не впізнавали;<br />
коли ж їх зупиняв, то потиск, мов смолу,<br />
здирали із долонь, тікаючи від мене…<br />
—Гей, зупиніться, ви! — кричав слідком шалено.<br />
Та голос відмінивсь, можливо, став він білим?<br />
А може, став гірким та чистим, наче сіль,<br />
але мої слова були незрозумілі…<br />
— То блазень, блазе, бла… — йшли шепти звідусіль.<br />
В повітрі в’ялому і звуки мов зів’яли,<br />
і малокровний крик лишався на вустах:<br />
— Я, чуєте, Павло! Мене ви не впізнали!<br />
— Йди, чоловіче, геть! Чого до нас пристав! —<br />
У чорному вікні побачив свій відбиток:<br />
у тілі безліч стріл стриміло снігових…<br />
— Де очі, губи де? — Клубок шовкових ниток<br />
лежав на плечах в мене замість голови.<br />
Позаду ж — сніг брудний, недопалки та фанти,<br />
а з урни дим сотавсь, і сунула юрба.<br />
Поскрипували гальма та бемкали куранти,<br />
і сажа осідала холодна на губах…<br />
І ніби Себастьян, від мук закаменілий,<br />
Я навіть жодним м’язом поворушить не міг,<br />
бо стріли холоду впивались глибше в тіло<br />
і зуби розтискав прямий сталевий сніг…<br />
І тицяли усі в мій бік, як на потвору,<br />
яку дотепний скульптор з шамоту сотворив.<br />
І, зойкнувши, збагнув, що в болю білий колір<br />
і сажа порошилась чомусь весь час згори…</p>
<p><a name="5"></a></p>
<p><strong>5. НА ПЕРЕХОДІ ЧАСУ</strong></p>

<div>




</div>

<p>Нагірне повітря струмує хвилясто,<br />
струмує зігрітий уявою зір,<br />
і танучий сніг розповзається маслом,<br />
з обличчя сповза личкуватий папір.<br />
В згасанні сумному була осолода,<br />
крізь білість зрадливу просвічував бруд…<br />
Але ж пробивалося світло зі споду<br />
крізь сміття намокле і зваляний ґрунт.<br />
І камінь вологий, звільнившись від маски,<br />
мов видихнув глухо: — Скінчилася гра…—<br />
І я зауважив, отямлений вчасно,<br />
що є сподівання в сумних кольорах:<br />
у дранці набряклій, у сірій жердині,<br />
в набряклій землі, у лускатій корі.<br />
Творилася радість майбутня вже нині,<br />
чинилася зрада внизу та вгорі.<br />
А зір, відрікаючись білого, прагнув<br />
насититись снігом, вологим, важким…<br />
Шуміло повітря, і пінилась брага,<br />
і землю пороли глибокі струмки.<br />
Зірвавши з лиця машкару паперову,<br />
я болем прийнявсь, ніби шкіру іздер.<br />
І простір, сфарбований кольором крові,<br />
гарячим, болючим ставав відтепер.</p>
<p><a name="6"></a></p>
<p><strong>6.</strong></p>
<p>Палахкотюче світле тіло<br />
світилося сліпучо-біло,<br />
і крізь ткання й піски лляні<br />
пеклося солоно мені.<br />
Та рвався сон, і в чорний розтріск<br />
просочувались краплі воску,<br />
просилювавсь тонкий рубок,<br />
у вуха ж засипавсь пісок.<br />
Ой, рутній боже, хто ж поможе<br />
роздерти лушпу, щоб збагнуть,<br />
що форма тіла вже порожня,<br />
що з неї викрапалась ртуть.<br />
А час ні слухом ухопити,<br />
ні втримать зором ні на мить,<br />
все тіло цвяхами пробите,<br />
лише душа палахкотить.<br />
І криж, побитий на суглоби,<br />
в тобі, як прясла у воді.<br />
Слізьми стікає віск жалоби<br />
та накипає в бороді.<br />
Розіп’ятий на власнім кісті,<br />
катований життям вві сні,<br />
ти чув: трави зелене вістря<br />
ворушиться у глибині.<br />
Чим більше мук, тим більше світла<br />
і ширша тріщина очей;<br />
віск капає тисячолітній<br />
на пучки, зщеплені ключем.<br />
А полотно лляне, піщане<br />
в пружину збіглось, щоб сповить;<br />
і світло сповиває рани,<br />
затуплюється гостра мить.</p>
<p><a name="7"></a></p>
<p><strong>7. РОЗДУМИ</strong></p>
<p>Чи й ти вбираєш так, як з тебе<br />
висмоктує біжучий час<br />
те, що ти взяв в землі та в неба?<br />
Чи вдосталь крові напилась<br />
твоя смоктюча п’явка муки?<br />
Чому те, що було до нас, —<br />
на вічній відстані розлуки?<br />
І не наблизити облич,<br />
в пітьмі дзеркал не розпізнати<br />
ні пращурів своїх… Хоч клич, не клич…<br />
Бо позостались тільки дати.<br />
Та й то до третього коліна,<br />
а далі — і слідів нема…<br />
Радію — виростає зміна…<br />
А в дзеркалах пітьми — пітьма-а-а…<br />
На перегній… Але ж допоки<br />
триватиме безглуздий чин?<br />
Та витискай з каміння соки,<br />
речовину життя — з хвилин!..<br />
З душі любов’ю засвітися,<br />
до сина, матері, сестри…<br />
В свічадо згодом подивися,<br />
чи не змінились кольори?</p>
<p><a name="8"></a></p>
<p><strong>8.</strong></p>
<p>При світлі сумління прозоріє світ,<br />
прозоряться руди, пісок і граніт,<br />
при світлі сумління стає все прозорим,<br />
прозоряться гори, прозориться корінь,<br />
прозориться порох і вежі старі,<br />
і видно крізь мури нічні ліхтарі.<br />
При світлі сумління прозоряться стіни,<br />
тумани прозоряться в полі осіннім,<br />
і кожен знаходить додому свій шлях<br />
при світлі сумління, як з вирію птах.<br />
При світлі сумління душа кришлатіє<br />
і чорна зажура, мов шибка, світліє.<br />
При світлі сумління зникають і тіні,<br />
і прагне польоту душа й вознесіння<br />
при світлі сумління, при світлі сумління…<br />
При світлі сумління і смерть не страшна,<br />
при світлі його немовля засина,<br />
при світлі сумління безглузда війна,<br />
при світлі його — неможлива вона…<br />
І світ перебарвлює біле цвітіння<br />
при світлі сумління, при світлі сумління;<br />
при світлі сумління і горе — не горе,<br />
при світлі сумління людина прозора, —<br />
всі помисли видно її і чуття,<br />
при світлі сумління світліє життя.<br />
При світлі сумління і слово відверте,<br />
і серце відкрите, любов’ю всещертне.<br />
При світлі сумління кільчиться насіння,<br />
при світлі сумління ясніє любов,<br />
і небо, і землю усю до основ<br />
проймає незриме глибоке проміння —<br />
при світлі сумління, при світлі сумління…</p>
<p>***</p>

<div></div>