<strong>Антонич Богдан-Ігор – Елегія про перстень молодості</strong>
<p>Розсунулись, мов карти стіни,<br />
угору стеля поплила,<br />
і вікна згасли в синій тіні,<br />
найближчі речі вкрила мла.<br />
Так ява стала сном.<br />
Уже не стеля, лиш глибінь,<br />
уже не стіни — далечінь<br />
і, наче іскри в тиші сплячій,<br />
далекі, недосяжні в мряці,<br />
дзвінкі, мінливі та дрижачі,<br />
засяли зорі над столом.</p>
<p>І я спокійний та невгнутий<br />
під небом, що важке, мов камінь.<br />
Мені сьогодні не заснути.<br />
Пишу холодними руками<br />
оці слова.</p>
<p>Ріка шумить, мов млин, що мрії меле.<br />
Головокружним ночі хмелем<br />
п’яніє голова.<br />
Ось таємнішає природа<br />
в безбожно первісній красі<br />
(словами не розкрити тайн її).<br />
Яка ж страшна оцього світу врода,<br />
що отруїла дні мої.</p>
<p>От жив звичайно, як усі,<br />
мантачив безтурботно час,<br />
аж забаглось мені нараз<br />
чогось незнаного.</p>

<div>




</div>

<p>Сьогодні вже не так, не так:<br />
складнішає життя,<br />
і, наче чорний стяг,<br />
шумить над серцем кожна ніч,<br />
і місяць — мідний птах,<br />
таємна рожа неба, лампа<br />
поетів та сновид<br />
веде мене в сріблистих снах<br />
зигзагом мрії та безумства<br />
понад безодню світу.<br />
Мов ртуть, підноситься солодкий жах<br />
до горла і до мізку,<br />
аж струни-нерви задрижать.<br />
Тоді вдаряє пісня стусаном ножа,<br />
тоді лунає пісня різко.</p>
<p>Ну, сам скажи,<br />
навіщо це усе,<br />
навіщо мерзти<br />
в красі холоднім сяйві.<br />
Ось, краще бережи<br />
твоєї молодості перстень.<br />
Отих хвилин,<br />
коли ще світ, мов серце, був широкий,<br />
коли не снився сон лихий мені,<br />
коли ще хлопцем сивооким<br />
сміявся щиро й дзвінко<br />
та без журби мантачив дні.</p>
<p>Так час перегортає<br />
мого життя нову сторінку.</p>
<p>І знаю тільки те,<br />
що треба пісню, наче тінь, нести з собою,<br />
що треба йти, невпинно йти<br />
назустріч мертвій тишині<br />
за зовом вітру — за зовом ночі,<br />
аж попіл сну засипле очі.<br />
Спочине серце під крилатим кленом,<br />
порине в море трав зелене,<br />
і тільки пісня вільна, спіла,<br />
жива, нестримна, горда, сміла<br />
ітиме далі вже без мене.</p>

<div></div>