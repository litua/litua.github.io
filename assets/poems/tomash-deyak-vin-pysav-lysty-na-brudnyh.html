Томаш Деяк – він писав листи на брудних парканах<p>він писав листи на брудних парканах<br />
на порепаних стегнах сумних хмародряпів<br />
їх читали місцеві бомжі та яппі<br />
їх ковтав облізлий портовий ранок</p>
<p>він писав про солодку непевність серпня<br />
що пропах травою і оселедцем<br />
і про те що кожен носив під серцем<br />
від першого подиху аж до смерті</p>
<p>писав про воду, як кут живого<br />
солону воду в яку пірнають<br />
два кровних брата Авель і Каїн<br />
і лиш один виринає знову</p>
<p>про мить дощу, що зриває пломби<br />
з небесних цистерн і звільняє краплі<br />
про те як ступати на звичні граблі<br />
про те як у венах ті самі тромби</p>
<p>як пульсує в зап’ястку музи́ки нота<br />
ще не вселившись у струни альту<br />
і як водій відпускає гальма<br />
передчуваючи смак польоту</p>

<div>




</div>

<p>про те як читати оці послання<br />
пензлем життя на полотнах болю<br />
на зморшках бабусь, на маках околиць<br />
на масляній плівці важких туманів…</p>
<p>писав і думав: “а ночі довші<br />
і буде осінь, і день без хліба<br />
бо там у́горі хтось постійно хибить<br />
а хтось нотує<br />
у власний зошит”</p>
<p>автор: <strong><a href="http://onlyart.org.ua/?page_id=46086">Томаш Деяк</a></strong></p>
<p></p>

<div></div>