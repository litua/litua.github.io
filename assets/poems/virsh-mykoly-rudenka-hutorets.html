<strong>Микола Руденко – Хуторець</strong>
<p>Я знову тут…<br />
Який же грець<br />
Через кущі й соснові пні<br />
Приводить знов у хуторець,<br />
Що змалку марився мені?</p>
<p>Оті побілені хатки<br />
Народ гостинний заселя.<br />
Козуля тут прийма з руки<br />
Людські дарунки, мов теля.</p>
<p>Тут навіть хуторська Яга,<br />
Що зранку сварку почала,<br />
Для мене мила й дорога —<br />
В якім добрі немає зла?..</p>
<p>Студент Федько—мотоцикліст<br />
З обличчям, як натерта мідь,<br />
Тут має дивовижний хист —<br />
Не так у вуха торохтіть.</p>
<p>Десь у науках нелегких<br />
Живе кирпатий лісовик…<br />
Та є тут звуки, до яких<br />
Мій слух і досі ще не звик.</p>

<div>




</div>

<p>Іду по вулиці, іду.<br />
Скрегоче бляха між тинів —<br />
Це хуторяни у саду<br />
Так відганяють кабанів.</p>
<p>І скрізь оте добро висить —<br />
Бідони, цебрики старі,<br />
Щоб диких друзів ненасить<br />
Не зловживала у дворі.</p>
<p>Тут над хатами нависа<br />
Дим розмальованих печей,<br />
І так синіють небеса,<br />
Що вам не відвести очей.</p>
<p>А уночі бряжчать тини —<br />
Курей шукає хитрий лис.<br />
І дітям сняться дивні сни,<br />
Що вже давно перевелись:</p>
<p>Остання відьма на мітлі,<br />
Остання мавка поміж пнів —<br />
Для них невільний на землі<br />
Вже навіть простір наших снів…</p>
<p>Люблю тебе, мій хуторець —<br />
Жива душа оцих борів.<br />
Як мало для людських сердець<br />
Таких лишилось хуторів!</p>
<p><em>1969</em></p>

<div></div>