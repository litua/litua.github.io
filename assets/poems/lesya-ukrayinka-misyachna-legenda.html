<strong>Леся Українка – Місячна легенда</strong>
<p><em>(Посвята моїй мамі)</em></p>
<p><strong>1</strong><br />
Весняної ночі, як в небі високо<br />
Стоять білі хмароньки в крузі;</p>
<p>Як вітер шепоче й зітхає глибоко<br />
У сонному темному лузі;</p>
<p>Як тихо усюди, і в полі, і в хаті,<br />
Як співи затихнуть дівочі;</p>
<p>Як втомиться мати співати дитяті<br />
Й закриє утомлені очі;</p>
<p>Як сни золотії колишуть дитину<br />
І стелять їй мрії барвисті;</p>
<p>Як сам соловейко малий на хвилину<br />
Замовкне в кубелечку в листі, –</p>
<p>Тоді затремтять полохливо, швиденько<br />
Скрізь тіні химернії дрібні,</p>
<p>І спустить додолу тоді місяченько,<br />
Мов струни, ті промені срібні, –</p>
<p>Тоді від заходу, зо мли таємної,<br />
З оселі вечірньої мрії,</p>
<p>Луна пронесеться від пісні дивної,<br />
Гучної, мов гімни надії,</p>
<p>І янгол величний з зорею на чолі,<br />
Мов хмарка прозора, поплине,</p>
<p>Сіяючи світлом одвічної волі,<br />
До місяця вгору полине;</p>
<p>І тихо руками до струн променистих<br />
Співець яснокрилий торкнеться,</p>
<p>І легкая зграя акордів перлистих<br />
Із неба на землю поллється.</p>
<p>Той голос надземний часами лунає<br />
В піснях соловейка навесні, –</p>
<p>І тільки обранець між людьми здолає<br />
Співать тії гімни небесні.</p>
<p><strong>2</strong><br />
У маленькій хатинці, у тихім куточку<br />
Мати спить і дитина маленька.</p>
<p>У віконце одчинене линуть з садочку<br />
Урочисті пісні соловейка.</p>
<p>Мати спить, над колискою сина схилившись,<br />
Певне, пісню малому співала,</p>
<p>А тепер, як приспала його, – утомившись,<br />
Край його і сама задрімала.</p>
<p>Спить маленький; матусину руку щільненько<br />
Обняли рученята дрібнії;</p>
<p>Перед ним красні мрії снуються легенько,<br />
Невиразні, але чарівнії.</p>
<p>І крізь сон йому чується спів соловйовий,<br />
Тонкі пахощі квітів з садочку,</p>
<p>У віконце вривається легіт майовий.<br />
Промінь місячний гра на видочку…</p>
<p>Раптом стихло усе… і з небес залунала<br />
Пісня та чарівна янголина.</p>
<p>Тую пісню дитина крізь сон почувала, –<br />
І всміхалася любо дитина.</p>
<p><strong>3</strong><br />
Ріс же той хлопчик при неньці коханій,<br />
Що обіцяла ясну</p>
<p>Долю і славу дитині жаданій,<br />
Як колихала до сну:</p>
<p>«Спи, любий синоньку! спи, моя врода!<br />
Будеш ти в світі щасливий,</p>
<p>Буде тобі поміж людьми догода, –<br />
Ти ж бо у мене вродливий!..»</p>
<p>Виріс той хлопчик, вродливий та гожий,<br />
Гарний, як малево, став,</p>
<p>Голос до того дзвінкий мав, хороший,<br />
Штучно, чудово співав.</p>
<p>Слави шукав по світах він усюди –<br />
І запобіг, і знайшов:</p>
<p>Юрбами всюди зіходились люди,<br />
Всяк його слухати йшов.</p>
<p>Тільки немовби чогось бракувало<br />
В співі мистецькім його:</p>
<p>Голос виводив, а серце мовчало!..<br />
Слухали співу того,</p>
<p>Серце ж від нього не билось тепліше,<br />
Він же за теє не дбав,</p>
<p>Слава для нього була наймиліше,<br />
Тільки її він шукав.</p>
<p>Всі його знали, усі дивували,<br />
Чув він хвалу собі скрізь,</p>
<p>Бачив, як усміхи втішливі грали, –<br />
Тільки не бачив він сліз.</p>
<p>Голос блискучий, мов крига ясная,<br />
Штучнії співи дзвінкі</p>
<p>Тішили так, і юрба навісная<br />
Кидала квіти й вінки.</p>
<p>«Слава митцеві!..» Та доля лихая<br />
Зрадила хутко його.</p>
<p>Забавка людям знайшлася другая!<br />
Збувся він слави, всього!</p>
<p>Хто так недавно приймав гучну славу,<br />
Світ того хутко забув;</p>
<p>Кинув співець тоді юрбу лукаву,<br />
В рідний свій край повернув.</p>
<p>Бідний мистець! він зневірився в людях!<br />
У глушині, самітний,</p>
<p>З гордим, холодним презирством у грудях<br />
Жив він, забутий, смутний.</p>
<p><strong>4</strong><br />
Ходить смутний співець по хатині,<br />
Зсунув брови, заломлює руки;</p>
<p>Смутно, гірко йому в самотині,<br />
Серце рветься від жалю, від муки.</p>
<p>Став співець край віконця малого,<br />
Погляд звів геть на небо нічнеє,</p>
<p>Ніч суворо дивилась на нього…<br />
І промовив він слово сумнеє:</p>
<p>«Тяжко жити в зрадливому світі!<br />
В серці рани глибокі палають,</p>
<p>Серце вражене буде щеміти,<br />
Поки в землю його не сховають!..»</p>
<p>На устах слово прикре німіє…<br />
У садочку так глухо і темно.</p>
<p>Соловейків нема. Вітер віє,<br />
Шелестить верховіттям таємно.</p>
<p>І подумав співець: «Ох, як скучно!<br />
Там же, в світі, в часи незабутні</p>
<p>Було весело, ясно та бучно!<br />
Втіха, квіти і лаври славутні…»</p>
<p>І подумав співець: «Ох, як скучно!<br />
Там же, в світі, в часи незабутні</p>
<p>Було весело, ясно та бучно!<br />
Втіха, квіти і лаври славутні…»</p>
<p>«Що се? знов я той чад споминаю?!<br />
Ні, я з пам’яті вирву ту славу!</p>
<p>Я ненавиджу, я проклинаю<br />
Ту юрбу неправдиву, лукаву!..»</p>
<p>Гордо блиснув очима й зважливо<br />
Чоло вгору підвів на хвилину,</p>
<p>Потім знов похилився журливо…<br />
Що згадав він у сюю годину?</p>
<p>Він згадав, як в сій самій хатині<br />
З ним була його ненька рідненька.</p>
<p>Тихо, любо жилося дитині,<br />
І ніщо не сушило серденька.</p>
<p>Любі спогади!.. Ночі весняні,<br />
Ночі місячні… спів солов’їний…</p>
<p>Потім співи матусі кохані…<br />
Знову спів, – дивний спів, янголиний!..</p>
<p>«Хто співав? Де? Коли чув я теє?..<br />
Не згадаю!» – покликнув у тузі…</p>
<p>Слав проміння йому золотеє<br />
Місяць з неба, сіяючи в крузі.</p>
<p>«Я згадав! я той спів пам’ятаю!<br />
О, якби та юрба неправдива</p>
<p>Вчула, як я тепер заспіваю! –<br />
Скам’яніла б з нестяму та дива!»</p>
<p>І мистець заспівав; але штучно,<br />
Дивно, гостро той спів розлягався,</p>
<p>Якось дико, хоч гордо та гучно,<br />
Забринів, затремтів – і порвався.</p>
<p>Заломив же співець тоді руки:<br />
«Ні! минули часи ті щасливі!..»</p>
<p>Полились не мистецькії гуки,<br />
А ридання гіркі, розпачливі.</p>
<p><strong>5</strong><br />
Не день, не годину, в журбі та в печалі,<br />
Прожив той співець, як в пустині,</p>
<p>А далі запрагнув гіркі свої жалі<br />
Вповідати щирій людині.</p>
<p>Та люди чужі тих розмов не приймали,<br />
Що людям до жалю чужого?</p>
<p>Одні позіхали, байдуже мовчали,<br />
А другі тікали від нього.</p>
<p>Коли ж хто з своєю журбою до нього,<br />
Неначе до друга, вдавався, –</p>
<p>Співець утікав тоді сам вже від того,<br />
Від жалів чужих він ховався.</p>
<p>«Нікчемна в них радість і втіха нікчемна,<br />
Усяк з них за себе лиш дбає,</p>
<p>І що ж для них туга співецька таємна?<br />
Чуття у них в серці немає.</p>
<p>…Не тямлять безмірності туги моєї!<br />
Не тямлять співецької туги!</p>
<p>Не знають печалі вони, крім своєї…<br />
Ні, годі цієї наруги!</p>
<p>Я більш не піду до людей тих нікчемних!»<br />
І сумно співець похилився,</p>
<p>І погляд суворий з-під брів його темних<br />
У сутінь вечірню втопився.</p>
<p>Темніла помалу доріженька бита,<br />
Червона зоря погасала,</p>
<p>І куряви хмара, отарою збита,<br />
Мов дим від пожежі, палала.</p>
<p>Ішов за отарою хлопець-вівчарик,<br />
В сопілоньку грав помаленьку,</p>
<p>То смутно-журливо виводив дударик,<br />
То знов затинав веселеньку.</p>
<p>Смутна розливалась поважно, широко,<br />
Мов срібная повідь весною,</p>
<p>Весела пригривка далеко, високо<br />
Летіла луною дрібною.</p>
<p>«Гей, хлопче, послухай, щось маю казати!» –<br />
Співець на хлопчину гукає,</p>
<p>Хлопчина покинув в сопілочку грати,<br />
Сопілочку в торбу ховає.</p>
<p>«Послухай, ти чий? І з якої ти хати?» –<br />
«Іванів, – ген з тої, що з краю!» –</p>
<p>«Коли ж се і хто тебе вивчив так грати?» –<br />
«Я сам. Я давно на ній граю».</p>
<p>«А пісні тієї від кого навчився?» –<br />
«Та я вже давно її знаю». –</p>
<p>«Куди ж ти втікаєш? Чого заспішився?» –<br />
«Ей, пане, я часу не маю».</p>
<p>Вже зник той вівчар, і отари не видко,<br />
І курява вже уляглася,</p>
<p>Прилинула нічка темненькая швидко,<br />
І нива в туман повилася.</p>
<p>Співець же віконця свого не покинув,<br />
Дививсь, – і не бачив нічого,</p>
<p>Не бачив, як місяць по небі поплинув,<br />
Не чув соловейка малого.</p>
<p>Не сходила з думки та пісня хлоп’яти<br />
І тихо бриніла, й лунала,</p>
<p>Хотілось у пісні тії запитати,<br />
Чого вона прагла-бажала?</p>
<p>Немовби чого домагались ті гуки,<br />
То тихі, то сумно-здужалі,</p>

<div>




</div>

<p>Якісь недоепівані радощі, муки,<br />
Якісь недомовлені жалі…</p>
<p>І ті недомовлені жалі гнітили<br />
Співцеві серденько зболіле,</p>
<p>Ті радощі тихі неначе манили<br />
До себе серденько замліле.</p>
<p>Вернувся додому у тяжкій розраді<br />
І сумно схилив своє чоло.</p>
<p>«Чи варто ж в людей сих шукати поради?<br />
Нікчемні тут люди навколо!</p>
<p>Нікчемна в них радість і втіха нікчемна,<br />
Усяк з них за себе лиш дбає,</p>
<p>І що ж для них туга співецька таємна?<br />
Чуття у них в серці немає.</p>
<p>Кому я віддав дорогі самоцвіти<br />
Найвищого чистого хисту?</p>
<p>Чи варто ж під ноги їм кидати квіти,<br />
Снувати веселку барвисту?</p>
<p>Не варто служити химерному світу!<br />
Нехай в самотині загину,</p>
<p>Але вже я більше прекрасного цвіту<br />
Під ноги тій зграї не кину!»</p>
<p>Тьмарилися думки і серце боліло…<br />
Співець підійшов до віконця:</p>
<p>В садочку все квітом весняним біліло,<br />
Сміялося проміння сонця.</p>
<p>Вже сонце котилось до темного бору<br />
І в теплім промінні купало</p>
<p>І ярі лани, і веселую гору –<br />
Навколо все барвами грало.</p>
<p>І вабило яснеє сонце злотисте<br />
Співця з його смутної хати</p>
<p>Туди, в теє поле простореє, чисте,<br />
По волі гуляти-блукати.</p>
<p>І вийшов співець геть із хати сумної,<br />
На вулицю вийшов сільськую,</p>
<p>Корився принаді весни чарівної,<br />
Забуть хотів тугу тяжкую.</p>
<p>На вулиці там недалечке стояла<br />
Громадка людей невелика,</p>
<p>З середини тої громадки лунала<br />
Журливая, чула музика.</p>
<p>Співець приступав до гурточку малого<br />
Поглянути, що там такеє?</p>
<p>Там лірник сидів собі долі, – край нього<br />
Поводар, хлоп’ятка малеє.</p>
<p>Щодалі все більше людей прибувало,<br />
Виходили з кожної хати,</p>
<p>Стареє й малеє до гурту ставало<br />
Сліпого співця вислухати.</p>
<p>Їм лірник співав про колишню неволю,<br />
«Даремщину-панщину» злую,</p>
<p>Про тую нещасну підданськую долю,<br />
Про панську сваволю лихую.</p>
<p>А ліра голосить, квилить жалібниця, –<br />
«Сирітки» сліпець починає.</p>
<p>Ой вже не одна у гурті молодиця<br />
Хустиною сльози втирає.</p>
<p>Он плаче в куточку дівчатко маленьке,<br />
В знесиллі схилилось до тина,</p>
<p>Від плачу стинається тіло худеньке:<br />
Сирітка – та бідна дитина!..</p>
<p>Кінчалася пісня; слова жалібнії<br />
Змінилися в слово потіхи:</p>
<p>Що там десь, у бога, за муки земнії –<br />
Небеснії ждуть нас утіхи.</p>
<p>Слова потішали, а голос і ліра,<br />
Як перш, голосили-ридали,</p>
<p>Лагідна потіха і ясная віра<br />
Зникали, в жалю потопали…</p>
<p>«Нема в світі правди!» Сей крик розпачливий<br />
Не співом, а плачем озвався.</p>
<p>Сей поклик гіркий, безнадійний, вразливий<br />
Співцеві у серці віддався, –</p>
<p>Мов серце розкраяв… Тяжкії ридання<br />
Співцеві знялися у грудях;</p>
<p>Він кинувся геть, геть від того співання,<br />
Що плачем озвалось по людях.</p>
<p>Пішов він далеко від тої громади,<br />
Але не до білого двору,</p>
<p>Пішов до діброви шукати поради,<br />
До темного смутного бору.</p>
<p>Там довго блукав він по темному борі,<br />
За ним його туга літала.</p>
<p>Вже й нічка настала, засяяли зорі,<br />
І темрява бір залягала.</p>
<p>Співець не вважав ні на тіні ворожі,<br />
Що скрізь від дерев простягайся,</p>
<p>Співець не вважав ні на зіроньки гожі,<br />
Що тихим огнем зайнялися.</p>
<p>Не сходили з мислі йому тії гуки,<br />
То тихі, то сумно-здужалі,</p>
<p>Були в них якісь недоспівані муки,<br />
Якісь недомовлені жалі;</p>
<p>І тяжко йому, невиразнії муки<br />
Серденько зболілеє стисли, –</p>
<p>Співець розпачливо здійняв свої руки,<br />
В очах йому сльози заблисли.</p>
<p>«Якби мені знову колишняя сила,<br />
Якби мені гуки міцнії,</p>
<p>Тоді б мене туга оця не гнітила!..<br />
Ох, співи мої голоснії!..</p>
<p>Коли б же тепер хоч на час, на годину<br />
Вернути співецьку потугу,</p>
<p>Полинув би спів мій на цілу країну,<br />
Домовив би гіркую тугу!</p>
<p>Не марної слави, не сміху пустого,<br />
Я сліз буду в світі шукати,</p>
<p>Для сліз отих щирих, для смутку святого<br />
Ще варто і жити, й співати!»</p>
<p>На небо він глянув очима смутними,<br />
Од місяця промені впали</p>
<p>Йому на обличчя стрілами срібними,<br />
В сльозах йому сріблом заграли.</p>
<p>Лагіднеє світло до серця проникло,<br />
Серденько міцніше забилось,</p>
<p>І все, що давно було з пам’яті зникло,<br />
Зненацька так ясно з’явилось.</p>
<p>І співи матусі, й дитячії мрії,<br />
І місячні ночі навесні,</p>
<p>І співи гучнії, мов гімни надії,<br />
Забутії співи небесні –</p>
<p>Він все пригадав… Раптом пісня чудова<br />
Навколо геть-геть залунала,</p>
<p>Луну підхопила зелена діброва<br />
І з вітром далеко послала.</p>
<p>Затих соловейко в гнізді на opici,<br />
Затихли веснянки дівочі,</p>
<p>Затихла сопілка вівчарика в лісі,<br />
Затихли пісні парубочі.</p>
<p>Відколи на світі пісні гомоніли,<br />
Такої не чуто ніколи.</p>
<p>Все стихло, а вільгії гуки летіли<br />
Далеко за горн, за доли…</p>
<p><strong>6</strong><br />
Знов співець у широкому світі,<br />
Знов його наче бога вітають,</p>
<p>Люди сиплють і лаври, і квіти,<br />
Дорогі подарунки складають.</p>
<p>Ясна зала вся світлом палає,<br />
Гомін плескання, громада без ліку.</p>
<p>Гомонить люд, співця викликав –<br />
Він придбав собі славу велику!</p>
<p>На кону він. Мов хвилі морськії<br />
Загули, заревли, зашуміли</p>
<p>Голоси невгамовні людськії,<br />
Знову квіти дощем полетіли.</p>
<p>Ось він руку здійняв, в ту ж хвилину<br />
Стало тихо, неначе в могилі.</p>
<p>Владар був він у тую годину,<br />
Всі корились чаруючій силі.</p>
<p>Ось він руку здійняв, в ту ж хвилину<br />
Стало тихо, неначе в могилі.<br />
Владар був він у тую годину,<br />
Всі корились чаруючій силі.</p>
<p>Заспівав, і юрба величенна<br />
Мов життя на той час зупинила;</p>
<p>Прислухалась юрба незчисленна,<br />
Що та нісші доєна гомоніла:</p>
<p>«Мені чоло сьогодні квітчає<br />
Сей почесний лавровий швець.</p>
<p>Я склоняюсь, бо слава вінчає, –<br />
Їй же клониться кожний слівець.</p>
<p>Славо, горда та пишна царице!<br />
Хоч склонив своє чоло співець,</p>
<p>Та не вірить тобі, чарівнице,<br />
Як зрадливому морю плавець.</p>
<p>Не для слави – для вас, мої браття,<br />
Я свій скарб найдорожчий ховав,</p>
<p>Він чистіший, ніж ясне багаття,<br />
І не легко його я придбав.</p>
<p>Скільки сліз було гірких пролито –<br />
Їх лічив тільки місяць ясний!</p>
<p>Скільки муки було пережито –<br />
Знає те мій садок затишний!</p>
<p>Наче квітка, росою умита,<br />
Так мій скарб від тих сліз розцвітав,</p>
<p>Мов калинонька, сонцем пригріта,<br />
Від палкого жалю виростав.</p>
<p>Місяць промінням смутним, лагідним<br />
Цілував його, пестив, кохав,</p>
<p>Але сам своїм серденьком бідним<br />
Я життя тому скарбові дав.</p>
<p>Отже, скарб сей, единий, що маю,<br />
Я вам, браття, тепер віддаю, –</p>
<p>Вам і рідному любому краю, –<br />
Тож прийміте ви пісню мою.</p>
<p>Недомовлені гіркії жалі<br />
В рідній пісні почув я колись,</p>
<p>Бачив тихії сльози печалі,<br />
Що, мов перли, котились-лились.</p>
<p>Тії сльози, ті перли яснії,<br />
Певне, впали у серце моє,</p>
<p>Бо ще й досі на сльози сумнії<br />
Пісня з серця мого устає.</p>
<p>Коли співи мої жалібнії<br />
Знову викличуть сльози чиї,</p>
<p>То над скарби усі дорогії<br />
Надгорода то буде мені.</p>
<p>Я шукаю тії надгороди,<br />
Я за нею подався у світ,</p>
<p>Більш, ніж лаври та гомін догоди,<br />
Мені скаже той тихий привіт.</p>
<p>І судилося так, – я те знаю:<br />
В кожну місячну ніч навесні<br />
Залунає від краю до краю<br />
Пісня в рідній моїй стороні !</p>
<p>Знайте, браття: хто пісні смутної<br />
Вислухати від мене прийде,</p>
<p>Не забуде він пісні дивної, –<br />
Вона в серце йому западе…</p>
<p>Як умру я, імення славутне<br />
Хутко з пам’яті зникне усім, –</p>
<p>Хутко-хутко усе «незабутнє»<br />
Забувається в світі отсім!</p>
<p>Але поки ще буде на світі<br />
Хоч єдина людина сумна,</p>
<p>Доти буде між людьми бритти<br />
Моя пісня смутна-голосна.</p>
<p>Довго щирими сими словами<br />
До людей промовлятиму я;</p>
<p>Я загину, – та довго між вами<br />
Гомонітиме пісня моя!..»</p>
<p>[Євпаторія, 4 серпня 1891 р. Зовсім скінчено 1892 p.]</p>

<div></div>