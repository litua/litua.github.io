<strong>Леся Українка – Поет під час облоги</strong>
<p>У місті панує велика тривога.<br />
Туманом окутала вража облога,<br />
І голод грозиться страшною рукою,<br />
Від шпигів ворожих немає спокою.<br />
Збирається в місті за радою рада,<br />
Та згоди немає, панує розрада,<br />
Змагання, непевність і крик: зрада! зрада!<br />
Мов тяжка хвороба, так час там пливе,</p>
<p>Та місто не вмерло, воно ще живе.</p>
<p>Он в церкву ідуть молодята до шлюбу,<br />
Он мати колише дитиноньку любу.<br />
«Ходімо, – говорять дружина дружині, –</p>
<p>З’єднаємо руки і додю свою,</p>
<p>Як згинуть прийдеться, – в останній годині</p>
<p>Побачу край себе дружину мою».</p>
<p>«Спи, – мати співає, – моє немовлятко,<br />
Уроджене в люту годину дитятко!<br />
Не будеш ти лиха і голоду знати,<br />
Поки ще на світі живе твоя мати».<br />
Іде на стрівання хороший вояк,</p>
<p>Віта його мила щаслива.</p>
<p>«Чого зажурився, мій любий козак?» –</p>
<p>Питає дівчина вродлива.</p>
<p>«Прощатись прийшов я, кохана, з тобою,<br />
От зараз піду з товариством до бою.<br />
Несила терпіти лихої напасти,<br />
Волю я в широкому полі пропасти,<br />
Ніж тута, немов у тюрмі, погибати!<br />
Тебе тільки, зіронько, жаль покидати…»<br />
Вона подає йому стрільбу грімку,</p>
<p>Чіпляє сама ясну шаблю важку,</p>
<p>Цілує, і пестить, і щастя бажає,<br />
І, мов на музики, на бій виряджає:<br />
«Хай наша зоря тебе, милий, веде!»<br />
І милий на смерть без вагання іде.<br />
А онде нещасний коханець край брами</p>
<p>У розпачі голову стиснув руками:</p>
<p>«Найгірша для мене ся люта година!</p>
<p>Не любить мене чарівниця-дівчина.</p>
<p>Подвійний мій розпач, подвійний мій жаль,</p>
<p>Моя нерозважна печаль!..»</p>
<p>Он пісня з високого муру лунає.<br />
По мурах одважний співець походжає.<br />
Поет не боїться від ворога смерти,<br />
Бо вільная пісня не може умерти.<br />
Тож він з ворогами і з лихом жартує<br />
І вірші, мов легкії стрілки, гартує,<br />
І кидає пісню в широкий простор;</p>
<p>Скрізь чутно її, на майдані і в полі,</p>

<div>




</div>

<p>Юрба перейма тую пісню, мов хор.</p>
<p>Все бачить співець у широкім роздоллі –</p>
<p>І небо, і море, красу світову,</p>
<p>І людям співає він пісню нову.</p>
<p>Усе одбивається в пісні, як в морі:<br />
Рожевая зоря, й червоная кров,<br />
І темна ненависть, і ясна любов,<br />
І пломінь пожару, і місяць, і зорі.<br />
Та пісня, як море, і стогне, й рида,</p>
<p>І барвами грає,</p>
<p>І скелі зриває,</p>
<p>Як чиста прозора вода.</p>
<p>Всі слухають пісню: нещасний коханець,<br />
Щасливая пара, і мати, й дитина,<br />
Співа тую пісню дружині дружина, –<br />
Те знає і тішиться музин обранець,<br />
Бо вдень, серед люду, поети мов діти,<br />
Їм милі тріумфи, і лаври, і квіти,<br />
І вабить їм очі великая слава,<br />
Якої не дасть перемога кривава, –<br />
В надії на неї терновий вінець</p>
<p>Прийма молоденький співець.</p>
<p>Ось день проминув, зник і вечір погожий,<br />
Ніч криє і місто, і табір ворожий,<br />
І дивляться любо небеснії очі;<br />
Поснули усі, до спочинку охочі,<br />
Здрімалася навіть обачна сторожа,<br />
Скрізь тихо… Міцна чарівниченька божа,<br />
Кориться їй все під кінець;</p>
<p>Але не кориться співець.</p>
<p>Ті промені горді, ясні, золотії,<br />
В ньому розбудили і речі, і мрії,<br />
Їх стримати – груди тісні!</p>
<p>І прудко, мов іскри з багаття огнисті,<br />
Мов хвилі гірського потоку сріблисті,<br />
Летять голоснії пісні.</p>
<p>І ллються, і ллються без примусу, вільно,<br />
Недбалі про славу й вінки,</p>
<p>І линуть з північними вітрами спільно<br />
Високо під ясні зірки.</p>
<p>Бринить у них радість, лунає і горе,<br />
Шумить у них спогадів, мрій ціле море,<br />
Навколо них розпач хаосом чорнів,<br />
Над ними веселка надій променіє.</p>
<p>Не знає поет, чи хто слуха його,</p>
<p>Не стримує серця і співу свого,</p>
<p>Співа серенаду ясній своїй зірці,<br />
Та ночі, та музі своїй винозірці,<br />
Що з ним була в кожній порі…</p>
<p>І пісня чарує облогу ворожу<br />
І будить на мурах обачну сторожу,<br />
Заснуть не дає до зорі!</p>
<p>12.04.1896</p>

<div></div>