<p>Що ж далі? Задубіння жил,<br />
Подагра, пам’яті судома.<br />
Від того, чим ти досі жив,<br />
Тобі лишилась тільки втома.</p>
<p>Навчись дивитися на світ,<br />
Мов він тобі вже не належить.<br />
І що змінити в ньому слід —<br />
Уже від тебе не залежить.</p>

<div>




</div>

<p>Живи, як той, що вже помер —<br />
Не на землі, а на орбіті.<br />
Байдужно споглядай тепер,<br />
Що діється в земному світі.</p>
<p>А не зумієш, і вночі<br />
Душа від горя заніміє —<br />
Перетерпи, перемовчи:<br />
Це те, чого й сам Бог не вміє.</p>
<p><em>30.09.1986</em></p>

<div></div>