<strong>Павло Глазовий – Золоті руки</strong>
<p>Поталанило зустрітись двом старим друзякам,<br />
Що не бачились, напевне, двадцять років з гаком.<br />
Пропустивши по чарчині, ходять по квартирі<br />
І тихенько розмовляють, збуджені і щирі.<br />
Гість любується портретом: — Гарна балерина! —<br />
Посміхається хазяїн: — То моя дружина. —<br />
Гість картину розглядає: — О, яка картина!<br />
Хто так здорово малює?<br />
— Теж моя дружина. —<br />
Гість побачив піаніно у кутку кімнати.<br />
— Грати любиш?<br />
— То дружина… Я не вмію грати.<br />
— От так жінка! — гість радіє. — Руки золотії.<br />
І танцює, і малює, навіть грати вміє. —<br />
А хазяїн сумно каже: — Перша гарно грала,<br />
Друга добре танцювала, третя — малювала.<br />
А проте найкраща жінка, дорогий мій брате,<br />
Та, що вміє борщ варити і білизну прати.</p>

<div></div>