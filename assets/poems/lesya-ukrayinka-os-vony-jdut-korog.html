<strong>Леся Українка – «Ось вони йдуть. Корогва у них має…»</strong>
<p>Ось вони йдуть. Корогва у них має,<br />
наче вогонь. Наче дим наступає,<br />
сива юрба. Сунуть лави тісні,<br />
чутно – співають «про волю пісні».</p>
<p>«Смело, друзья!» Але пісня ридає,<br />
«Смело, друзья!» Мов на смерть проводжає.<br />
Страшно, який безнадійний той снів,<br />
хто ж би під нього боротися вмів?</p>
<p>Ні, не про волю сей спів! Про неволю<br />
плаче, й голосить, і тужить до болю<br />
голос сумний, не вважа на слова,<br />
плач погребовий слова покрива.</p>
<p>«Смело, друзья!» Се в тюрму чи на страту<br />
хоче додати одваги брат брату?<br />
Плаче беззбройний над братом-борцем так,<br />
наче в землю ховає живцем.</p>
<p>Ох, коли іншої пісні не знаєш,<br />
краще мовчи: се ж ти духа вгашаєш.<br />
Чи панахиди вже править пора<br />
в час, коли воля під прапор збира!</p>

<div>




</div>

<p>Знаю сей спів! він неначе отрута,<br />
спів сей створила в кайдани закута<br />
бідна душа. Ще-бо змалку труїв<br />
всіх нас, уроджених в північ, сей слів.</p>
<p>Вроджені в злу розпачливу хвилину,<br />
йшли ми в життя в передсвітню годину,<br />
чули ми спів сей у кожній порі,<br />
він нам казав: не діждеш до зорі!</p>
<p>Що вам до того, ви, вроджені зрання?<br />
Личить співати вам пісню кохання<br />
волі своїй, молодів та буйній,<br />
рано співать панахиди по ній.</p>
<p>Хай процвіта ваша воля, як рута!<br />
Нащо здалась вам та пісня-отрута?<br />
Вже досхочу зажили її ми,<br />
ви ж собі пісню створіте сами.</p>
<p>Пісню нову, щоб сіяла, як промінь,<br />
щоб гомоніла й буяла, як пломінь,<br />
так, щоб червона ясна корогва<br />
з піснею вкупі творила дива!</p>

<div></div>