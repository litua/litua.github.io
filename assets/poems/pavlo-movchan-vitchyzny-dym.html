<strong>Павло Мовчан – Вітчизни дим </strong>
<p>Ще тягне звідти димом ятруватим,<br />
хоч ні багаття, ні вогню — нема…<br />
Хоч ні кола, ані двора, ні хати, —<br />
глухе повітря, а земля німа…<br />
Коріння пахощів іще не перетліло,<br />
у пам’яті ворушаться стежки…<br />
Та стіни снігу облупились біло,<br />
і черепичні падають листки…<br />
Вогню вітрильник переплив всі ночі,<br />
і, мов на сонці, — в пам’яті він збляк,<br />
чи нагадати кольором він хоче,<br />
що дні твої обсипались, як мак.<br />
Але ж той дим… він у своє повіддя<br />
всю мурашву, всіх прузликів запріг,<br />
і котиться, і ріжеться обіддя,<br />
батуючи на стьожки довгий сніг.<br />
Чому ж твоя угрузла колісниця<br />
в нічний замет і клякнуть нутряки?<br />
Вщипни себе, бо, мабуть, тобі сниться,<br />
що падає не листя — черепиця,<br />
а очі виїдають вустюки?<br />
Бо житнім хлібом пахне дим страпатий,<br />
а ти заснув у житньому кулі —<br />
тебе заносять обіруч до хати,<br />
кладуть у піч, де іскра спить в золі.<br />
Посеред ночі спалахнеш раптово —<br />
вогонь обпалить горло та вуста:<br />
в свідомості ж ні іскорки, ні слова,<br />
легені ж розриває гіркота.</p>

<div>




</div>

<p>***</p>

<div></div>