<strong>Павло Мовчан – Заснув я у полі, поклавши під голову камінь </strong>
<p>Я сам-один заночував у полі:<br />
високий мур зростав на видноколі,<br />
поволі обгороджував мене;<br />
я тілом чув тяжіння неземне,<br />
тому й чіплявся за траву руками,<br />
під голову поклавши теплий камінь,<br />
що сонцем упивався цілий день…<br />
І стежив за роїстими зірками,<br />
виймався мені голос із грудей.<br />
Десь у байраці скімлила лисиця,<br />
і гнала холод споночіла птиця<br />
на мене шеперястими крильми,<br />
присмоктувалась п’явками липчиця,<br />
і твердь земну я відчував кістьми.<br />
Зітхала піді мною, мов криниця,<br />
земля… і прагла мене вивергнуть з пітьми…<br />
Кліпкі зірки судомили повіки,<br />
щоб я не спав. Заламувався лікоть,<br />
підводилося тіло, щоб злетіть,<br />
та голова дзвеніла, наче мідь…<br />
Життя — ніби півстале, напівплинне,<br />
тяжіння відчувалось половинне:<br />
то вгору тіло прагло, бгалось вниз<br />
і нурилось з безвічного в хвилинне,<br />
немовби угорі я був колись…<br />
Склепились непомітно так повіки,<br />
і вийшли з-під землі підземні ріки,<br />
і покотили тіло по землі,<br />
я вже не чув, як півень кукурікав<br />
і як пісок росився на чолі…<br />
На шиї бовтавсь, ніби тронка, камінь,<br />
і я стискав скоцюрблими руками<br />
два кущики прив’ялої трави,<br />
а ніч котилась чорними валами —<br />
я чув її перехлюпи грудьми…<br />
Та світ раптово, мабуть, перекинувсь,<br />
бо вгору мене камінь поволік,<br />
і налягла уся земля на спину,<br />
та я не міг розплющити повік…<br />
Спускався я наосліп по драбині,<br />
навпомацки перебирав щаблі,<br />
тріщала шкіра, рвалися судини —<br />
я відривавсь поволі від землі…<br />
Та де ж зірки? — ні рисочки, ні зблиску,<br />
лише одна смоктюча глибина…<br />
Душа ж бо чує, що межа вже близько:<br />
бо менша, що не крок, вага земна…</p>

<div>




</div>

<p>***</p>

<div></div>