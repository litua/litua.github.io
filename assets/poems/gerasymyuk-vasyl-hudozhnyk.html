<strong>Герасим’юк Василь – Художник</strong>
<p>Чому не намалюєш<br />
дарабу останню? –<br />
прошуміла під хатою<br />
Черемошем вісімдесятого.<br />
Чому не намалюєш<br />
останні праліси? –<br />
ти знав їх.<br />
Ти знаєш:</p>

<div>




</div>

<p>ніколи полотно не буде<br />
вищим від снігу дитинства<br />
і голоснішим від нього опівночі,<br />
коли спали покотом на підлозі<br />
люди далекі,<br />
бо ліс повалили<br />
і обвішали всю піч, хату всю<br />
мокрими онучами,<br />
і говорять – бояться не наговоритися,<br />
і ждуть не діждуться кулеші,<br />
бо ти вибіг по воду<br />
і не можеш до хати зайти,<br />
застиг коло порога у снігах –<br />
наче пропускаєш мертвих…</p>
<p>А там таке потішне вигадують –<br />
від реготу стеля падає, ґражда валиться!</p>

<div></div>