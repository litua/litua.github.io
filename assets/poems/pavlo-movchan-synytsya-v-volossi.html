<strong>Павло Мовчан – “Синиця в волоссі…” </strong>
<p>Синиця в волоссі…<br />
А де ж їй гніздитись, скажи?<br />
Мороз перепалює ліс на вугілля,<br />
повітря клинцюють лискучі сталеві ножі,<br />
та прорізи враз засипаються сіллю.<br />
Скажи мені, друже, а де ж мені жить,<br />
у серці чиєму питати притулку?<br />
Вже обруч стискальний сталево дзвенить,<br />
аж тіло, мов крига, потріскує лунко.<br />
Гадав, що приб’юся листком до стовпа<br />
а чи покотьолом до рідної хати,<br />
та міцно землиця до ніг прилипа:<br />
і вже не ступнуть, аби плоть не зірвати.<br />
Земля кружляє, а значить, і ти —<br />
очима до сонця — летиш без спонуки.<br />
Синичка, спурхнувши, свиськоче: — Лети!—<br />
І кида пір’їну у руки.</p>

<div>




</div>

<p>***</p>

<div></div>