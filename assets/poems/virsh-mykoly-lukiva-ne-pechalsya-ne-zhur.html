<strong>Микола Луків – Не печалься, не журися, мила…</strong>
<p>Не печалься, не журися, мила,<br />
Усміхнись і не корись жалю.<br />
Напинає доленька вітрила,<br />
Шепчуть губи: я тебе люблю.</p>

<div>




</div>

<p>Дмуть вітри і підіймають хвилі,<br />
Океан житейський клекотить.<br />
Переможем чи впадем безсилі?<br />
Шлях далекий і важкий лежить.</p>
<p>За кормою закипає піна,<br />
Хмариться на обрії блакить.<br />
Будь за мене впевнена й спокійна,<br />
Хай тебе майбутнє не страшить.</p>
<p>Побажай удачі кораблю<br />
І люби, як я тебе люблю.</p>

<div></div>