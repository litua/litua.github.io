<strong>Семенко Михайль – Вогники по бухті скрізь </strong>
<p>Катер дає третій гудок —<br />
Блискучий, витворний катер.<br />
Місячної ночі ми кидаємо Владивосток<br />
І рушаєм в бік, де темніє кратер.</p>

<div>




</div>

<p>Вогники, вогники по бухті скрізь,<br />
Вода шумує, і колише хвиля.<br />
В нашім серці правда немає сліз,<br />
Мила?</p>
<p>Місто, місто в огнях зостається ззаду.<br />
Море виблискує, тіні погляд лоскочуть.<br />
Кохана — чому ми раді,<br />
Чого серце хоче?</p>
<p>30. VI. 1917. Владивосток</p>

<div></div>