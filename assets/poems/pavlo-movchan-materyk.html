<strong>Павло Мовчан – Материк </strong>
<p><strong>1.</strong></p>
<p>Зірку крилом сколихнувши, відлинула чайка у сутінь,<br />
стала чіткішою ламана лінія гір;<br />
і сколихнулись в уяві видіння забуті,<br />
ніби імла перекинула встояний зір.</p>
<p>Прямо з-під каменя виповзла хтива гадюка,<br />
наче розпечений зігнутий дріт,<br />
і відчахнулись від пліч раптом руки,<br />
і захолов у жахітті двоногий граніт.</p>
<p>І розповився холод важкої шинелі —<br />
подих урвався, горло звело:<br />
…я ще живий, та мене вже волочать з оселі,<br />
впоперек воза кладуть і везуть моровичним селом…</p>
<p>Поруч зі мною кладуть мого старшого брата,<br />
холод ізнизу проймає і тисне з боків.<br />
Плаче щербато тупа погребальна лопата,<br />
трусять баюри квітневі тіла мертвяків.</p>
<p>— Я ще живий! — ворушу ледь губами…<br />
— Доки доїдем до ями, ти, хлопче, помреш… —<br />
Руки відмерзли — кригу штовхаю ногами,<br />
море скресає — ламається крига під нами…<br />
— Брате, куди на крижині від мене пливеш?</p>
<p>Ледве здригнувшись, брат відпливає від мене,<br />
слідом пливе на лататті крижинок рідня.<br />
Небо проламують хмари бриласті важенні,<br />
хором волають померлі: — Давай, доганяй!</p>
<p>…Коні позаду товчуть шлях прозорий,<br />
куті копита прочоплюють встояний лід.<br />
А крізь пробоїни чвиркає солоно море,<br />
камінь крилатий випурхує з дна у зеніт.</p>
<p>Я ж на вибоїні падаю прямо із воза,<br />
і, проломивши шкоринку, у землю дивлюсь.<br />
Там, в глибині, іскравіють окаті морози<br />
і проступає крізь землю насталений вус…</p>
<p>Наче у читанці, бачу малюнок квадратний:<br />
шпиль світлоносний, мур кам’яний, Мавзолей…<br />
Погляд вождя упирається в місце для страти,<br />
з губ вседержавних стікає кавказький єлей…</p>
<p>Крешуть підкови казенні столітню бруківку;<br />
слухають мертві, я ж бачу травневий парад:<br />
перед очима тече-протіка кіноплівка,<br />
де проявився навіки один лише кадр:</p>
<p>діти снують по східцях гранітних,<br />
квіти травневі вождеві несуть і несуть,<br />
зорі кремлівські всевидящо світять<br />
і опромінюють нашу щасливу майбуть…</p>
<p>Твердо на ленінські груди чоботи стали,<br />
високо знявся орел-сизокрил,<br />
видно далеко вождю з п’єдесталу:<br />
власне безсмертя виднішає з інших могил…</p>
<p>Глибоко вритий в площу червону<br />
той п’єдестал, що уріс в материк…<br />
Ловить підошвами вождь похоронний<br />
стукіт — у роті вібрує всевладний язик…</p>
<p>Хоче причину збагнуть землетрусу —<br />
цокають зуби і губи тремтять,<br />
треба мовчать, бо язик перекусять<br />
зуби тремтячі… Треба мовчать…<br />
— А-а-а, — здогадався, — то діти біжать,<br />
квіти травневі криваво горять…</p>
<p>…Шлях уривався. І ніби непотріб у яму<br />
перекидали їх з воза: немитих,<br />
в брудних сорочках…<br />
Ні голосінь, ні сльозінь, ні «алілуя» над вами…<br />
Тільки матюк: — Так вас розтак…<br />
Чого така яма мілка…</p>
<p>— Там півсела ще лежить… І повітря нам труять!<br />
Треба безодняву яму, ви ж вирили рів… —<br />
Коні на голос районний косують понуро,<br />
глухнуть лопати щербаті в руках трупарів.</p>
<p>— Далі вже нікуди: там лише камінь суцільний.<br />
Будеш довбати, то землю проб’єш на той бік…—<br />
Це — материк… І ломком цюкнув звільна…<br />
Гул підземельний пройшов — і здригнувсь чоловік…</p>
<p>Аж у Москві обізвалися боєм куранти,<br />
раптом на вироці смертнім спіткнулось перо,<br />
легко на мить лиш зітхнули на Невськім атланти,<br />
і проступила на камені сірому кров.</p>
<p>І, схарапуджені, рушили підтюпцем коні,<br />
віжки гадючились слідом по теплій землі…<br />
— Ширше копайте! — голос долинув верховний.<br />
— Глибше ступайте! Бо ж землі у нас не малі…</p>
<p>І погребняк що є сили той камінь лупає:<br />
іскри рояться, здригається твердь.<br />
Глибше в майбутнє! У надрах копальні,<br />
косу мантачить уламками каменю смерть…</p>
<p>…Хто обірвав це тривале видіння?<br />
перевернув мене рвучко — я ліг горілиць,<br />
аби продовжилось в муках моє животіння,<br />
хмари бокаті пашіли теплом паляниць…</p>
<p>— Він ще живий! — сколихнулось у вусі повітря…<br />
— Добра сорочка на ньому — шкода, пропаде… —<br />
Янгол кружляв наді мною сирітно,<br />
тільки ж присохла душа не виймалась з грудей…<br />
Здерта, од крові червона сорочка дудніла,<br />
вітер її роздував, мов ковальські міхи,<br />
і доторкався пекучо до голого тіла,<br />
листям долонь прикривали мою наготу лопухи…</p>
<p>Чув, як вози крижані проїжджали повз мене,<br />
певно, вивозили холод на цвинтар з села,<br />
і приростала до тіла сорочка зелена,<br />
рідна ж земля повертала мені крапелинки тепла…</p>
<p>Так і лежав я, поснований щирим корінням,<br />
інколи мертві торкались руками мене, —<br />
віз їх котив в німоту, що кололась скрипінням,<br />
глибшала колія,<br />
скрип голоснішим ставав з кожним днем…</p>
<p>І не хиталися дзвони церковні у небі,<br />
янголи пухлі щипали весняну траву:<br />
не виривайте з корінням мене, ой не треба:<br />
— Я ще живий, я живу, я живу… я живу-у…</p>
<p>Мертве село. Гребняки дзвонять ложками густо.<br />
Товсто гуде погребальний загальний казан.<br />
Кров їм окислює пріла торішня капуста,<br />
чесний у них заробіток — рясний погребан.</p>
<p>— Щось пристаєш коло їжі, товариш Явтуше…<br />
Мілко копав… Тепер ложка важка…<br />
Ходиш похмурий… Дивись — усуспільнимо душу…<br />
Знайдеться місце й для тебе, хоч яма мілка…</p>
<p>—Лучче живцем покладіть, бо мені однаково, —<br />
прошелестів і ложки до губ не доніс…<br />
— Діти попухли, лежать на полу, наче дрова.<br />
Вигребли все до мучини…<br />
Навіть із діжки заміс…</p>
<p>Витягли жили. Тепер смичете й шули…<br />
Нове життя закладаєте ви на кістках…<br />
Щоб не діждалися ви… — і упав, наче кулик;<br />
ложку, що падала, інша безсила вхопила рука…</p>
<p>— Іч… він туди ж… Недобиток куркульський…<br />
Здох, а вчепився мертво у спільний казан:<br />
хоче привласнити обще, та дзуськи, та дзуськи…<br />
Та ж відтягніть його швидше, як псину, в бур’ян.</p>

<div>




</div>

<p>— Дядьку Явтуше… і ви відпливаєте в море?!<br />
Всі відпливають на кризі.<br />
Хто ж позостався в селі?<br />
Льопляшка? Юшка? Інші ж підтяті під корінь…<br />
Хто ж буде жити на нашій нерідній землі…</p>
<p>Вклинюють голови коні все глибше і глибше у землю,<br />
в надри земні заїжджає ладований віз;<br />
вже і погонич колгоспний зчорнів… і не дише,<br />
стала земною кована в кузні циганами вісь.</p>
<p><strong>2.</strong></p>
<p>Тебе нема, присутнє лиш тепло,<br />
давно вже відокремлене від тебе,<br />
воно мене серед ночі знайшло<br />
забутого поміж холодних стебел…</p>
<p>І кров моя запульсувала знов,<br />
і рушив знов розхитаний годинник,<br />
і я тебе у забутті знайшов<br />
на дотик серця і на дух родинний…</p>
<p>І миттю відокремивсь від землі,<br />
відшарувавсь, немовби тінь від тіла…<br />
Душа моя, немов сльоза на склі,<br />
спрозорена — попереду летіла…</p>
<p>І став вузьким на тілі комірець,<br />
і горло стиснув, та я крикнув тричі:<br />
— Отець! Отець! Отець!.. —<br />
Та я не знав, що ти — це той гінець,<br />
який мене на суд високий кличе.</p>
<p>Мій поклик розділивсь на голоси,<br />
що навсібіч вигукували слово:<br />
— Кінець! Кінець! Кінець!.. —<br />
О хто мене удруге воскресив<br />
своїм теплом, аби убити знову?!</p>
<p><strong>3.</strong></p>
<p>…День нарікань уже настав,<br />
душа вщертована терпінням…<br />
А сутінь рання і густа<br />
лише прискорює змертвіння…</p>
<p>Лежиш горізнач на піску,<br />
немов зіржавіла бляшанка,<br />
очима ловиш ніч сипку,<br />
що почалася прямо зранку.</p>
<p>А слух ще ловить хлюпіт хвиль,<br />
і повза по піску долоня, —<br />
яких потрібно ще зусиль,<br />
аби зануритись в бездоння?</p>
<p>Життя вантажить слух і зір<br />
камінням з глибини добутим,<br />
підзвітний відліта папір<br />
в столицю крізь схололу сутінь.</p>
<p>Там все зазначено про час,<br />
на облік взято до зернини<br />
весь хліб. Зраховано і нас,<br />
хоч душі мертві вже віднині…</p>
<p>І не позичить собі сна,<br />
не вкоротити навіть ночі, —<br />
піщана хвиля голосна<br />
розкриті замиває очі…</p>
<p>Розтертий камінь на пісок<br />
буравчасто втіка в легені;<br />
холоне сутіні ковток,<br />
і замерза вода у жмені…</p>
<p>Ні слів клятьби, ні нарікань —<br />
відкритий зір і слух відкритий,<br />
пісок в очниці затіка,<br />
просіяний на смертні сита.</p>
<p><strong>4.</strong></p>
<p>…Той світ придумав я? Чи він мене придумав?<br />
І хто в кому пружину сталеву накрутив?<br />
Накручую себе щодня — чи не для глуму?<br />
Куди мені? Чого і скільки ще іти?</p>
<p>І наповіщо пам’ять мені сумна давалась?<br />
Щоб завчено махати і завчено кивать?<br />
Щоб рейки пам’ятати і забувать вокзали?<br />
Із безвісті летіти в безмежну неоглядь?</p>
<p>Я розповім про жорна і про паслін в городі…<br />
Як в мертвого сусіда сухар з кишені вкрав…<br />
Я розповім… Кому?.. Та вже про горе годі…<br />
Сік скрапує зелений у тебе з-під пера…</p>
<p>Ворушаться в клітинах не літери, а воші,<br />
я туманцем гарячим закушую окріп…<br />
— Ти вигадав той світ… А цей такий хороший…<br />
Та ти не пам’ятаєш, як гостро пахне хліб…</p>
<p>Не пам’ятає й камінь, як він молов солому,<br />
і простору важкого не втримали хрести.<br />
Ослабла вже пружина, і налягає втома,<br />
і треба зупинитись, щоб знову підкрутить…</p>
<p>…Від крику власного я прокидаюсь часто,<br />
бо бачу, як остання іскра гасне,<br />
і чую — кайла крушать вперто материк,<br />
і, наче ложка в чашці, дзеленчить язик…<br />
Летючу видно іскру п’ятикутну,<br />
що пропікає темряву отрутну…<br />
Кайлом добута іскра з дна могили<br />
випалювала струмом мені жили<br />
і, пам’ять знищивши, верталася назад:<br />
холодний ніж торкавсь затерплих п’ят…<br />
І блискітка кружляла, наче дзиґа<br />
перед очима. В саркофазі з криги<br />
я знову плив… чи нурився в огонь…<br />
І стиски чув задушливих долонь…</p>
<p><strong>5.</strong></p>
<p>Це море-степ?.. Чи море полудневе?..<br />
Тут мерзлі мамонти і вугільні дерева…<br />
Це душезгар чи вічна мерзлота?<br />
Свідомість заморожена крута…<br />
нічого вже про час не пам’ята…<br />
Рух увірвавсь — застигла кіноплівка<br />
і розкололась крижана долівка…<br />
І я розгледів в чорноті розлому<br />
обличчя вже давно мені знайомі:<br />
тут весь мій рід… та що там… півнароду<br />
вмуровано у затверділу воду…<br />
Пів-України ув одній могилі —<br />
затиснуті у льодовитій брилі…<br />
батьки… брати… мій рід… і мій народ…<br />
На брилі надпис: «33-й год!».<br />
Карби глибокі з брили не зітерти:<br />
рік пограбунку, голоду та смерті!<br />
Рік всенародних пагуб та звитяг,<br />
коли возводивсь з криги саркофаг…<br />
і п’єдестал возносивсь для чобіт,<br />
щоб притлумить підошвами весь світ.<br />
Рік тридцять третій — зламу й моровиці…<br />
Де не ступнеш — там перст його десниці<br />
впирається у груди, наче кий…<br />
І погляди сталеві — мов гвіздки…<br />
Куди не глянеш — скрізь гартують крицю<br />
і чути, як ламаються кістки;<br />
по підземеллях кров людська іскриться,<br />
і клацають, і клацають курки…<br />
І ніби крапка в льодовитій книзі<br />
чорніє іскра у могильній кризі.<br />
Вона дрімає в брилі безпробудно,<br />
немов чекає: день настане судний,<br />
проклюнеться вона — розлущить лід<br />
і перетопить уцілілий світ…</p>
<p>Лід намерзав лещатно довкіл скронь,<br />
чув уві сні я притиски долонь,<br />
що гіпс шерхкий до вилиць приміряли,<br />
проте клубочивсь в тілі ще вогонь…<br />
Я прокидавсь і западавсь в провали…<br />
І бачив людоїдів у гайку,<br />
що готували трапезу швидку.<br />
Горбатіли похняблені вже спини,<br />
і морщилися вицвілі свитини, —<br />
щосили вбивці дмухали в жарину,<br />
та кров палахкотіла на піску…<br />
О Боже правий! страчена дитина<br />
порубана, лежала на пеньку…<br />
І скрикнув я, і заблищала слина<br />
на бороді у вбивці, що дививсь,<br />
як я провалююсь, волаючи, кудись;<br />
димок із кулака його куривсь,<br />
затиснутий за шию, як пташина…</p>
<p>***</p>

<div></div>