Малишко Андрій – Прометей<p>Як зараз бачу: з-за ріки —<br />
Дві кручі, наче маяки;<br />
Одна зелена, чорна друга.<br />
Чи літнє сонце, чи зав’юга, —<br />
Вони стоять собі віки.</p>
<p>На чорній кручі чорний дуб,<br />
Як добрий воїн-вітролюб,<br />
Весь посмаглілий, обгорілий,<br />
Стоїть на кручі потемнілий.<br />
Кому б сказати все? Кому б?</p>
<p>А тиха пристань ожива:<br />
В артілях виспіли жнива,<br />
Вантажать динь багряні кулі.<br />
І кавуни лежать поснулі.<br />
За човном човен підплива.</p>
<p>Од цигарок снується дим,<br />
І пахне житом молодим,<br />
І рибним виловом багатим,<br />
Сухим засмоленим канатом<br />
І тютюном, як спирт, міцним.</p>
<p>Чому ж та круча нависа?<br />
Чому лиш чебер та роса<br />
Лежать на схилі одиноко<br />
І стовбур спалений високо,<br />
Як меч, ввігнався в небеса?</p>
<p>І</p>
<p>Отож на пристані, як сон<br />
Зморив, узяв собі в полон<br />
Артіль вантажників і тиша,<br />
Замків закованих міцніша,<br />
Лягла на кручі й на затон,</p>
<p>П’ятірка сивих плотарів<br />
Сиділа в тінях яворів.<br />
Варили кашу на триніжку,<br />
А молодий козячу ніжку<br />
Смоктав і річ сповага вів.</p>
<p>Я теж підсів до них…— тоді<br />
Дощі пройшли і на воді<br />
Ще хвилі в’юнились, ще зорі<br />
Стояли тихі та прозорі,<br />
Як перші маки молоді.</p>
<p>Ще вечір спав в очеретах<br />
І полохливий мокрий птах<br />
Шукав гнізда. Об тій годині<br />
Знайшли їх трьох в оцій долині:<br />
Один юнак, а два — в літах.</p>
<p>Знайшов їх хлопчик із села<br />
Із нашого. Смертельна мла<br />
Ще молодого не зв’ялила,<br />
А двох старіших обпалила,<br />
Холодні очі сповила.</p>
<p>Вони уткнулися в пісок,<br />
Немов заснули на часок,<br />
І землю гріли під собою,-<br />
Шматок землі, одбитий з бою,<br />
Плацдарм — на метр а чи на крок.</p>
<p>То добре — німців ні душі.<br />
Шумлять пошерхлі комиші.<br />
Бійців тих два, прийнявши муку,<br />
Плече в плече, рука на руку<br />
Лежать. Видать, товариші.</p>
<p>А третій попросив води,<br />
Хлопчині каже: — Підведи,<br />
Я ще живий, підходь-но ближче.-<br />
Його сховали на горище,<br />
І ранок змів його сліди.</p>
<p>То був юнак не з ближніх міст,<br />
Чи комсомолець, комуніст,-<br />
Ніхто не знав. Знайшли солдатом,<br />
То вже й мовчок. Немов за братом,<br />
За ним дивились. Падолист</p>
<p>Іще не вийшов із дібров,<br />
Ще жовтень літа не зборов.<br />
І в ті години, ясні й гожі,<br />
Юнак вже зводивсь насторожі,<br />
Відчув живу, гарячу кров.</p>
<p>Кажу, він був не з ближніх сіл,<br />
А десь з Смоленщини, де стіл,<br />
І хата, й люди — всім привітні,<br />
Зайди у лютому чи в квітні,<br />
То хліб і сіль — завжди навпіл.</p>
<p>І в нас, і в них — цвіте в маю,<br />
Жита одні, в однім краю,<br />
А вечорами — хлопців гулі,<br />
А влітку в них такі ж зозулі<br />
Кують в дубовому гаю.</p>
<p>Дніпро із їхніх шум-борів<br />
Тече до нас. А в матерів<br />
Такі ж смугляві, чесні руки,<br />
А в довгі дні боїв і муки<br />
І їхній край, як наш, горів…</p>
<p>Отож у темінь зорову<br />
На в’ялу, скошену траву<br />
Його поклали у стодолі,<br />
Забинтували груди кволі.<br />
Нічого,— каже,— оживу.</p>
<p>Неначе з тяжкого труда,<br />
В пилу сорочка — аж руда.<br />
А він хазяйці: — Що там, мати?<br />
Смертям двом,— каже,— не бувати,<br />
Одну ж обдурим, не біда.</p>
<p>Сусід одежину дає:<br />
Своє зніми, бери моє,<br />
Ось, ось-бо німці будуть скоро.-<br />
Він гляне скупо і суворо:<br />
Ні,— каже,— буду вже як є…</p>
<p>Лежить — в пілоточці своїй,<br />
У гімнастьорці польовій,<br />
З кишені вийняв білу хустку,<br />
Неначе їхав у відпустку,-<br />
Затримавсь на передовій.</p>
<p>П’янить ромашкою трава,<br />
І він, неначе у жнива,<br />
Приліг спочить, сказати слово,<br />
А тільки рана випадково<br />
Йому дихання забива.</p>
<p>Заснув. І сниться сон. Як тінь,<br />
Все метучи у пил і тлінь,<br />
Виходить смерть, старенька сваха,<br />
З мішком дорожнім, костомаха,<br />
Бреде між часу й поколінь.</p>
<p>А проти неї вітер-птах,<br />
Отой, що виріс у житах,<br />
Що гне дуби, як буйні коні.<br />
Питає смерть: — Боєць на сконі?<br />
Я з ним пограюсь попервах.</p>
<p>— Ні, не пограєшся, стара,-<br />
Говорить вітер,— не пора,<br />
Давай-но битися з тобою,<br />
Як переможцем вийдеш з бою,<br />
Кульгай, бери його з двора.</p>
<p>Як свисне щерблена коса,<br />
Аж кров’ю бризнула роса,<br />
А вітер: стій — і вище в тучі,<br />
Метнув на неї гори-кручі,<br />
Аж захитались небеса.</p>
<p>Вона на нього —сліз потік,<br />
Полки журби, — збирала ж вік.<br />
А він — цвітінням, літнім громом,<br />
Огнем любові, всім відомим,<br />
Стару у піджилки підсік.</p>
<p>Та смерть сміється: — Братку, бре! —<br />
За косу й знову за старе.<br />
А він снаги узяв між люди,<br />
Гарячим щастям їй у груди,<br />
Та смерть і щастя не бере.</p>
<p>Він— блискавицею до ніг,<br />
Хлібами, плодом, все, що міг,<br />
Зібрав. А смерть жує охоче,<br />
А костомаха, знай, регоче,<br />
Кульгає в двір і на поріг.</p>
<p>І просить вітер у бійця:<br />
Постій зі мною до кінця,-<br />
І людським серцем — в очі смерті,<br />
Спалив, стоптав кістки потерті!<br />
Ще є в людей такі серця!</p>
<p>Сміявсь юнак о другім дні.<br />
Це,— каже,— в роті по мені,<br />
Мабуть, скучають. Сни на руку.-<br />
А за вікном земля од гуку<br />
Тряслась і корчилась в війні.</p>
<p>II</p>
<p>Ви чули, як шумлять бори<br />
У вересневі вечори?<br />
І кожен вечір— у шоломі,<br />
В шинельці — в далі невідомі<br />
Несе багряні прапори.</p>
<p>Де він спочине на землі,<br />
Під курним небом, в ночі злі?<br />
А з ним за дальніми містами,<br />
За ріками і за мостами<br />
Курличуть мирні журавлі.</p>
<p>Бійцю полегшало, він міг<br />
Вже підвестися на поріг,<br />
Картоплю, зварену в “мундирах”,<br />
Вже їв, як є, в розмовах щирих<br />
Летів, як птиця, в даль доріг.</p>
<p>Він думав часто, що в полку<br />
В таку годину, в ніч таку<br />
Об нім забули. Про кончину<br />
Сам комавдир в сумну годину<br />
Промову висказав палку.</p>
<p>Що, може, на передовій<br />
Його шукав весь перший рій.<br />
Та де ж? І дощечку з зорею<br />
Йому зробили, й над землею<br />
Вона над іншим кличе в бій.</p>
<p>А він живий, дивись, живе!<br />
Чуття бринить легке й нове,<br />
Ще день чи два — і він, нівроку,<br />
Глибінь Дніпра, ясну, широку,<br />
Не в човні — сам перепливе.</p>
<p>За ним — до смертної межі<br />
Німецькі кулі, як ножі,<br />
А з ним услід — дніпровські бурі,<br />
І сміх радий, і дні понурі,<br />
Й вітрів осінніх мятежі</p>
<p>Перепливуть. Такі дива.<br />
То буде радість, а слова<br />
Самі поллються.— Як ти? Звідки? —<br />
А рани дві — важкі, як свідки,<br />
Та ще в сивинах голова…</p>
<p>Чекай, це все в потоці мрій.<br />
Заходить хлопчик, вірний твій<br />
Товариш. Він тебе німого<br />
Знайшов із матір’ю й до свого<br />
Двора приніс. Живи. Радій.</p>
<p>Ну що там, хлопчику? Сідай.<br />
А що казати? Німцю край!<br />
Година, бачите, сувора,<br />
Не сплять учора й позавчора.<br />
Ґелґочуть, шепчуть. Що там — знай!</p>
<p>Видать, капут? — Мабуть, капут!<br />
Гармат наставили он тут,<br />
За нашим садом в огорожі,<br />
Блукають тихо на сторожі,<br />
Один другому: — Гут? Не гут!</p>
<p>А щоб вас чорт узяв, сичі!<br />
І ще що бачив? — Що? Вночі<br />
Вже осінь глянула до двору.<br />
Мені б до школи в цюю пору,<br />
Та школу замкнуто, й ключі</p>
<p>Украли німці. А в ліску<br />
Кленове листя по піску<br />
Лежить багряною габою,<br />
А чорногузи між собою<br />
Клекочуть на старім містку.</p>
<p>І ти Смоленщини поля<br />
Згадав обкошені. Рілля<br />
Біліє в бабинім тім літі,<br />
Немов по всім широкім світі<br />
Полотна білі простеля.</p>
<p>Калина в пурпурі, дуби,<br />
На отчій хаті голуби<br />
Злітають в синь, гармошка грає,<br />
І так-то грає — серце крає,<br />
Що вмри,-а згадуй і люби!</p>
<p>Снується вечором легка,<br />
Глибока й тиха, як ріка,<br />
Забута пісня за пороном:<br />
“Звезда полей над отчим домом<br />
И матери моей рука…”</p>
<p>Ах, світе вольний, грозовій,<br />
Як я люблю тебе! В нічній<br />
Осінній тиші хоч книжчину<br />
Ти почитай мені, хлопчино,<br />
Світи ліхтарик, хлопче мій!</p>
<p>А що читати? Книг нема.<br />
Тут за листівку — всім тюрма,<br />
А ви про книгу. Де та книжка?<br />
Хіба “Кобзар”…— В очах усмішка.<br />
Побіг, руками обома</p>
<p>Несе. Сухий листок-папір<br />
У книжці, видно, з давніх пір<br />
Не раз прочитаний, жовтавий,<br />
А жар його, а поклик правий<br />
Легкою мірою не мір.</p>
<p>І вже бреде сліпий кобзар,<br />
І Гонта кличе на пожар,<br />
Кавказькі гори, в млу повиті,<br />
Рясною кровію политі,<br />
Чолом підводяться до хмар.</p>
<p>І Катерина півжива<br />
Дитя в хуртечі сповива,<br />
Сніги колишуться над нею,<br />
Орел жадібний Прометею<br />
Криваве серце розбива.</p>
<p>То хто ж він був? — То був юнак,<br />
Що в бога вкрав вогонь і знак<br />
Того вогню приніс людині.<br />
Читай-но далі.— Мерхлі тіні<br />
В кутку хитаються, як мак.</p>
<p>І бог убив його? — Ні, ні,<br />
Скарав довічно, в єдині<br />
Прикув до скелі, мов к порогу.<br />
То й що? — Він не скорився богу.<br />
Ото людина!..— Так одні</p>
<p>Собі удвох у пізній час<br />
Щось гомонять. Ліхтар погас.<br />
Вони вже сплять ополуночі,<br />
І Прометея зорні очі<br />
Їм в сні ввижаються не раз.</p>
<p>III</p>
<p>Облава німців по дворах,<br />
Як та чума, ходила. Жах,<br />
Німий, холодний, до світанку<br />
Гримів прикладами на ґанку,<br />
Стріляв, свистів, палив у прах.</p>
<p>Повзли машини по шляху,<br />
Стерню збиваючи суху,<br />
Веселий півень на загаті<br />
Мовчав, кричали діти в хаті<br />
В тривожну ніч, у ніч глуху.</p>
<p>Ворота впали; од воріт<br />
Сліди підкованих чобіт,<br />
Чужих чобіт, чужого слова.<br />
І місяць в небі, як підкова,<br />
Безумно котиться у світ.</p>
<p>Уже моргає ліхтарець,<br />
Уже в стодолі, де боєць<br />
Заснув, — стоять, як сірі круки,<br />
Уже кричать, падуть на руки:<br />
Ти звідкіля? Ти хто? — Кінець</p>

<div>




</div>

<p>Коли ж виводили за двір,<br />
То на ворота впав твій зір<br />
На дві обірвані ворітні.<br />
Здалося, звалені, самітні,<br />
Вони шепочуть: “Нам повір,</p>
<p>Ми цю обійдемо біду,<br />
Ми ще скрипітимем в ладу,<br />
До нас хазяїн хліб везтиме,<br />
Весілля бубнами густими<br />
Стрічати буде молоду.</p>
<p>А ти приходь, як будеш жив,<br />
До нас у гості після жнив,<br />
І щоб твоє зраділо око,<br />
Ми так відчинимось широко,<br />
Щоб ти й сучечка не вчепив!..”</p>
<p>IV</p>
<p>Коли ж розвіявся туман,<br />
Його з комірки на майдан<br />
Вели з-під допиту на люди,<br />
Можливо, хто жалом огуди<br />
Роз’ятрить біль зажитих ран.</p>
<p>Як важко перші кроки йти!<br />
На ланцюгах біжать хорти,<br />
Дорогу нюхаючи, звірі,<br />
І вартові мовчазно-сірі,<br />
І офіцери — два кати.</p>
<p>Про що ти думаєш в цю мить?<br />
Про те, що день твій одшумить,<br />
Що згасне погляд на півслові?<br />
Що, може, першої любові<br />
Не дочекатись, не допить?</p>
<p>Людських облич, можливо, жаль?<br />
Чи неба літнього кришталь<br />
З дубами й сонцем у долині<br />
На серце ліг, як жар, однині,<br />
Як літ юнацьких тепла даль…</p>
<p>Чи, може, смерті лютий крик<br />
Ліг німотою на язик,<br />
І ти прокляв і сонце, й трави,<br />
Вечірніх зір м’які заграви<br />
І все, до чого здавна звик?</p>
<p>Ні… Як же можна проклясти<br />
Те, що живе в тобі для мсти,<br />
Для воскресіння, як відбиток<br />
Душі твоєї. Сонця злиток,<br />
І правду, й гнів — тобі нести.</p>
<p>Тривожить інше: стане друг<br />
Людей розпитувать навкруг,<br />
Чи хто розкаже, як з собою<br />
Не взяв зневіри я з журбою,<br />
Не похиливсь од ран-недуг,</p>
<p>А чесно вмер. Від цих долин<br />
Чи зайде воїн хоч один,<br />
Чи занесе в смоленську хату<br />
Про мене звістку скупувату,<br />
Що не верне додому син.</p>
<p>Що з ним не стрінеться сім’я.<br />
Чи мати знатиме моя,<br />
Що інша мати в іншім домі<br />
Мене доглянула в утомі,<br />
Неначе син для неї — я…</p>
<p>Що інша мати при свічі<br />
В’язала рану на плечі,<br />
Поїла чаєм, з вишні соком,<br />
А одвернувшись, ненароком<br />
Тихенько плакала вночі.<br />
Ну от і все. Б’є барабан.<br />
Мовчить юрба. Завмер майдан.</p>
<p>Стоять жінки у три ряди,<br />
Дівчата й згорблені діди,<br />
І хлопчаки побіля тину<br />
Злетілись, стихли на хвилину,<br />
Почувши подихи біди.</p>
<p>А він — в пілоточці своїй,<br />
У гімнастьорці польовій,<br />
В юхтових чоботях — напроти,<br />
В очах ні крику, ні скорботи,<br />
Таким ходив, мабуть, і в бій.</p>
<p>Лиш похилився раз чи два…<br />
Чи закрутилась голова?<br />
Від рани стомленого тіла<br />
Уся сорочка потемніла,<br />
Вся поруділа,— не нова…</p>
<p>Це ваш? — Це наш,— говорить дід.<br />
Це наш,— хлопчак за дідом вслід.<br />
Це наш,— дівча ступа охоче<br />
І щиро дивиться ув очі,<br />
Щоб не хитнувся, не поблід.</p>
<p>Ідуть мовчазно ковалі,<br />
І в хлопця руки в мозолі.<br />
Він, може, теж коваль? І знову<br />
Клепав би плуг чи гнув підкову.<br />
–— Це наш,— і клоняться к землі.</p>
<p>А тесля теслі: —Підійдім,<br />
Він, може, теж возводив дім,<br />
Сушив кленину в ночі літні<br />
Чи ставив тесані ворітні.<br />
Це наш, ми клянемось на тім!</p>
<p>І матерів гірка любов<br />
Підводить їх без перемов<br />
До юнака, бо ясночолі<br />
І їх сини воюють в полі.<br />
–— Це наш, ми кров дамо за кров.</p>
<p>І вже земля, піднявши цвіт,<br />
Від круч, від поля, від воріт,<br />
Уставши камнем і травою,<br />
Вітрами й ніччю грозовою,<br />
Кричить: — Це наш! Іду на звіт…</p>
<p>Ах, як він мить оцю зустрів!<br />
Немов не дихав, не горів…<br />
І тіло — так! Своє це тіло,<br />
І сонце інше засвітило<br />
У кронах чорних яворів.</p>
<p>І навіть сірі горобці<br />
Здаються — срібні промінці,<br />
Дівочі очі, карі й сині. Він жив.<br />
Він житиме однині,<br />
Ховай же муку на лиці!</p>
<p>–— Це ваш? Ви брешете. Не ваш!<br />
Чому ж у нього патронташ<br />
І п’ять гранат знайшли в соломі?<br />
Він ночував в чужому домі,<br />
Він двічі ранений. Він — наш!</p>
<p>Ми з ним по-своєму. А вам<br />
Я все сторицею віддам:<br />
В теплушки всіх, гайда в дорогу.<br />
Хати ж — з порогу до порогу<br />
Спалю, стопчу — віддам чортам.</p>
<p>Ну, як? Це ваш? Замовкли ви? —<br />
Як лан колючої трави,<br />
Хитнулось, втихло. Тільки очі<br />
Горять дідівські і дівочі,<br />
І сльози в матері-вдови.</p>
<p>Боєць підвівсь, як біль із ран,<br />
На цей осуджений майдан,<br />
Побачив даль — не теплий вирій,<br />
Теплушок ряд у ночі сірій,<br />
Світанку смертного туман.</p>
<p>В теплушках люди без води,<br />
Оці хлоп’ята і діди,<br />
Ці матері — і в тебе ж мати,-<br />
А ген за ними тліють хати,<br />
Пожежі чорної сліди.</p>
<p>А кожен з них — сестра і брат.<br />
Нащо їм холод ржавих ґрат?<br />
Нащо їм сліз гіркі потоки?<br />
І він вперед ступив два кроки:<br />
–— Стріляй! Розвідник я. Солдат.</p>
<p>V</p>
<p>Чотири ночі й довгі дні<br />
Без сподівань, в самотині,<br />
У кам’яній, як лід, комірці…<br />
Лиш гострий окрик на повірці,<br />
Лиш милі спогади одні.</p>
<p>Про що ті спогади? Про свій<br />
Гвардійський полк і перший рій,<br />
Про друзів лагідну розмову,<br />
Про тиш дніпровську вечорову,<br />
О краю мій! Радянський мій!</p>
<p>І з тої злої тишини<br />
Здавалось, друзі? — Ось вони,<br />
Ідуть і падають в тривозі,<br />
І вже в комірці на порозі<br />
Пливуть понтони і човни.</p>
<p>Вже не підлога — клекіт хвиль,<br />
Крутих і сивих, мов ковиль,<br />
І видно бою панораму.<br />
Кленова гілка б’ється в раму<br />
Туга, як матері тужиль.</p>
<p>А по сухім календарю<br />
Світанок вів свою зорю,<br />
І день, пустивши буйні коні,<br />
Ставав у хмарній оболоні<br />
З високим вереснем на прю.</p>
<p>Яких думок, яких казок,<br />
Яких-то спогадів разок<br />
Ти нанизав у довгі ночі?<br />
Надія в сни твої пророчі<br />
Котила свій легкий візок.</p>
<p>У двері стукають: — Вставай!<br />
Надії край. Чеканню край.<br />
Бери свої немудрі речі,<br />
Бери життя своє на плечі…<br />
То вітер свище? Ні, нагай.</p>
<p>Короткий день, короткий вік.<br />
Кому він біль важкий зарік?<br />
Кому розклав огонь на кручі?<br />
То гомонить потік співуче?<br />
Ні,— люди стали як потік.</p>
<p>І барабани б’ють згори,<br />
І вороння — як прапори<br />
Жалоби чорної у хмарі.<br />
Ті ж людські очі — сині, карі —<br />
Чекають, просять: говори.</p>
<p>І повели його на шпиль.<br />
Над рокотанням юрб і хвиль,<br />
Ремінням скручений при згубі,<br />
Високо піднятий на дубі,<br />
Живий, дививсь на сотні миль.</p>
<p>Он — білий парус з-за ріки<br />
Пливе, як чайка, у віки,<br />
Полів нескошених безмежжя,<br />
Он — видно все Лівобережжя,<br />
І рідні армії, й полки.</p>
<p>Свої там хлопці на межі,<br />
Нові зайнявши рубежі,<br />
Ще не обралися клопоту.<br />
Парторг зайшов у першу роту,<br />
Чита газету в бліндажі,</p>
<p>А кашовар зварив обід,<br />
Веде до кухні димний слід,<br />
Листи доставили в траншею.<br />
Земля повернеться, й над нею<br />
Умитий день зійде без бід.</p>
<p>А в тебе ніч побіля ніг.<br />
І що ти міг? І що не зміг?<br />
Огонь сухими язиками<br />
По чорнокор’ю, між гілками,<br />
До рук, звиваючись, побіг.</p>
<p>…Юнацькі руки молоді,<br />
Вам добре б тішитись в труді,<br />
Тесать, копать, залізо б гнути,<br />
Садити сад, зелені рути,<br />
Плоти гонити по воді.</p>
<p>Кохання б в серце полилось —<br />
Вам гладить золото волось,<br />
Своє тепло коханій дати.<br />
Ви ще не вміли обнімати,<br />
А воювати — довелось…</p>
<p>Огонь сяга тобі до віч,<br />
Палає дуб в мільйони свіч,<br />
І сушить груди мука люта.<br />
Ти руки звів — і трісли пута,<br />
Реміння спалене із пліч.</p>
<p>Над зойк людей і даль узвиш,<br />
У димну ніч, у мертву тиш<br />
Глибінь очей твоїх іскриться,<br />
Ти не людина — ти вже птиця,<br />
І не палаєш, а летиш.</p>
<p>Тріпоче серце: я люблю<br />
У спразі, в радості, в жалю.<br />
Огнем напоєне до краю,<br />
Горю, м’ятежне, не згоряю!<br />
І не прошу, і не молю…</p>
<p>Дивіться, люди, по мені<br />
Устануть інші в пломені,<br />
Ставайте й ви в трудні походи.<br />
Не вип’ють прокляті заброди<br />
Живущу кров мою. О ні!</p>
<p>Уже не видно ні лиця,<br />
Ні засмаглілих рук бійця.<br />
Димить димовище під хмару,<br />
І дуб тріщить, ясний од жару,<br />
Зотлілий з серцем до кінця.</p>
<p>Ущухло вогнище, злягло.<br />
Людей погнали у село,<br />
А з ними йшли надії віщі…<br />
Лише хлопчак на попелищі<br />
Підвів засмучене чоло.</p>
<p>Десь журавлів пливли ключі<br />
А він, самотній, уночі<br />
Ще довго в вогнище дивився,<br />
Не витримав, і похилився,<br />
І впав на землю у плачі.</p>
<p>Жаркі вуглини підібрав<br />
Для інших, радісних заграв,<br />
Бо вже й йому сурмили ранки.<br />
І серця стлілого останки<br />
Зібрав, на груди приховав.</p>
<p>–— Живіть мене теплом своїм,<br />
Я понесу вас в кожен дім,<br />
Щоб знов життя людське розквітло,<br />
Чи ж ваше горде, яре світло<br />
Не вмре, як одинокий грім?</p>
<p>—Ой хлопчику, хороший мій,<br />
Чому ти плачеш? Зрозумій,<br />
У добре літо, в гожу весну<br />
Я знову встану, я воскресну<br />
Цвітком людських ясних надій…”</p>
<p>Світало. Хлопці-плотарі<br />
Вже підтягали якорі,<br />
І дуб об тій ясній годині,<br />
Як чорний меч, на верховині<br />
Торкнувся білої зорі.</p>
<p>Мені здалося, що то я<br />
Стою, горю й душа моя,<br />
Моя надія опівночі<br />
Згоряє, б’ється і тріпоче,<br />
Пливе, як неба течія;</p>
<p>Що вже я спалений стою<br />
В тривожнім віці на краю<br />
І людям серце простягаю.<br />
Чи я живий, чи ні,— не знаю,<br />
Не відаю і не таю…</p>
<p>І тільки спогад з далини,<br />
Як рідні відгуки луни,<br />
І тільки зорі над землею.<br />
О мій русявий Прометею,<br />
Загублений в ночах війни!..</p>
<p>1946</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>