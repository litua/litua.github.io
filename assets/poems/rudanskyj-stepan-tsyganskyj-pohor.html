<strong>Руданський Степан – Циганський похорон</strong>
<p>У цигана вмерла мати,<br />
Нічого діяти!..<br />
Іде циган до батюшки,<br />
Просить поховати.</p>
<p>«А як хочеш поховати?<br />
Може, по-циганськи?»<br />
«Ні, батюшка, прошу таки<br />
Вже по-християнськи!»</p>
<p>«Та то буде рублів десять<br />
Тебе коштувати!»<br />
«О, нічого то, панотче!<br />
В нас дорожча мати!»</p>

<div>




</div>

<p>Поховав піп циганиху,<br />
За гроші питає…<br />
Аж тут йому сороківку<br />
Циган витягає.</p>
<p>«Сороківку? — піп питає. —<br />
А то ж твоя мати!<br />
А ти ж за ню рублів десять<br />
Обіцявся дати!»</p>
<p>«Рублів десять!.. — циган каже.<br />
За трупа гнилого!..<br />
Та вона не варта була<br />
І живою того!..»</p>

<div></div>