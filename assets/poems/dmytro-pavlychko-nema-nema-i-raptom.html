<strong>Дмитро Павличко – “Нема, нема… І раптом: з’ява!…” </strong>
<p>Нема, нема… І раптом: з’ява!<br />
Дівчатко миле, ще дитя,<br />
Стоїть і дивиться на мене<br />
Із досвітку мого життя.</p>
<p>Тієї дівчинки на світі<br />
Немає вже, а я чомусь,<br />
Як присоромлений досадно,<br />
В її пречистий лик дивлюсь.</p>

<div>




</div>

<p>Любові не було між нами,<br />
Бо розійшлися ми дітьми,<br />
Чого ж вона з таким докором<br />
На мене дивиться із тьми?</p>
<p>А, може, та дитяча мрія,<br />
Що з дна душі тепер встає –<br />
То нездійсненне пожадання,<br />
Святе закохання моє?</p>
<p>***</p>

<div></div>