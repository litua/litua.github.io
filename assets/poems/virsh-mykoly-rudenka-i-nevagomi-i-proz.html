<strong>Микола Руденко – І невагомі, і прозорі…</strong>
<p>І невагомі, і прозорі,<br />
Умиті вітром небеса<br />
Бувають у людському горі,<br />
Немов диявольська яса.</p>
<p>Незрозуміла туга в серці,<br />
І важко дихать, важко жить…<br />
Що знає риба в тім озерці,<br />
Яке під кригою лежить?</p>

<div>




</div>

<p>Вода, а не гранітні глиби —<br />
В ній все просте, своє, земне…<br />
Та марні намагання риби<br />
Пробити небо крижане.</p>
<p>Вона вдихає часто, дрібно<br />
І жде: аби скоріш весна.<br />
І тут потрібно, тут потрібно…<br />
А що потрібно — хто це зна?</p>
<p><em>1969</em></p>

<div></div>