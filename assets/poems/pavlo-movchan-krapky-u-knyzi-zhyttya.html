<strong>Павло Мовчан – Крапки у книзі життя </strong>
<p>В книзі життя переплутав ти, Боже, сторінку:<br />
замість четвертої п’яту поклав наперед.<br />
Серце діткливим стало настільки,<br />
що його ранить й метелика лет.</p>
<p>Подмухи вітру його хилитають,<br />
списи дощів прошивають єство.<br />
Іншої форми для нас ти не маєш —<br />
шкіру наповнюєш тлінним литвом.</p>
<p>Чином безсмертним стала розруха,<br />
треться на порох розщеплений час.<br />
Як мені жити одним лише духом?<br />
Хліба окрайчик сушу про запас.</p>
<p>Бо вже ламався навпіл я від голоду, Боже!<br />
Їв лободу, випасав на подвір’ї спориш.<br />
Й досі здається, що шлунок порожній:<br />
ніби скупар, над кришками тремтиш.</p>
<p>Не жироїд, не ласун, не зажера, не здирця —<br />
завше неситий і спраглий завжди.<br />
Стала смертельною рідна вільшанська водиця,<br />
згуба захитує в полі колос твердий.</p>

<div>




</div>

<p>З рідного ґрунту смокче смертинки коріння,<br />
згубних розщеплень частки дрібні.<br />
Кров перебарвлює чорне проміння<br />
і розщепляє свідомість на скалки мені.</p>
<p>В білому тілі біль сидить глибоко чорний,<br />
чортова цвіль, чорносіль, чорнобіль…<br />
Всіх перемелюють атомні жорна,<br />
вітер просвічує наші тіла звідусіль…</p>
<p>Боже, яке ж моє тіло навстіжне, відкрите,<br />
безліч у ньому провалів і безліч дверей.<br />
Чорне проміння гостре, як бритва,<br />
тне до кісток і за серце кинжально бере.</p>
<p>Нащо просвічувать денно і нощно нас на рентгені,<br />
зриш ти в глибини, і бачиш вже наскрізь мене,<br />
і виявляєш у складках думок сокровенне;<br />
погляд важенний вповільнює кров з кожним днем.</p>
<p>Пам’ять розщеплена, наче в могильнику кістя:<br />
все розпадається в ній на тупі черепки.<br />
Серце торкнулося чорного променя вістря…<br />
Книгу відкрив — і порошаться в очі крапки…</p>
<p>***</p>

<div></div>