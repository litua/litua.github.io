<strong>Леонід Кисельов – Не дайте, щоб заснула край коня…</strong>
<p><em>Ой впилася, моя матінко, від ножа, </em><br />
<em>А заснула, моя матінко, край коня. </em><br />
<em>                                      Пісня</em></p>
<p>Не дайте, щоб заснула край коня,<br />
То наша мати. Іншої не буде.<br />
Бо кине вас. І піде межи люди<br />
Чужинними шляхами навмання.<br />
Не дайте, щоб заснула край коня.</p>

<div>




</div>

<p>Сурмлять газети, радіо гука,<br />
Що живемо у віці атомовім,<br />
І хоч за все ми заплатили кров’ю,<br />
Та час вже других цінностей шука.</p>
<p>Історія не є ракетний жах,<br />
Вона мов шлях від чужини до хати.<br />
І щастя буде. Тільки ви не дайте,<br />
Не дайте, щоб впилася від ножа.</p>
<p><em>1968</em></p>

<div></div>