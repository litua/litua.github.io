<strong>Герасим’юк Василь – …І заклинання мольфарів…</strong>
<p>…І заклинання мольфарів<br />
промовив бахур.<br />
І знову не почули слів,<br />
хто ждав метафор.</p>
<p>Лиш забрязчала тьма оков,<br />
і знову — галас,<br />
щоб тільки з кров’ю лиш любов<br />
заримувалась.</p>
<p>Відходить та — з його отав…<br />
І побратими.<br />
“Господь із нею, — прошептав. —<br />
Господь із ними”.</p>

<div>




</div>

<p>І тільки мати ледь жива<br />
на всі Карпати.<br />
Де завива нічна сова,<br />
там ходить мати.</p>
<p>А сльози падають зі стін,<br />
а він не плаче.<br />
“Я, мамо, тут. Я геть-один”.<br />
…Світає, старче.</p>
<p>Гірчить надкушене зело<br />
Вітчизни злої.<br />
А злості в тебе не було…<br />
Господь з тобою.</p>

<div></div>