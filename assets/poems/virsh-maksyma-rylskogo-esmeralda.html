<strong>Максим Рильський – Есмеральда</strong>
<p>Шаліє вихор полум’я і змори:<br />
Коза, та бубон, та циганський стрій.<br />
П’єр Гренгуар, високий і худий,<br />
Уже забув містерії і хори.</p>
<p>Реве юрба, мов різнобарвний рій:<br />
Пани, старці, войовники, актори.<br />
Так всі річки у повновладне море<br />
Вливаються, як многохвостий змій.</p>

<div>




</div>

<p>Дівочий стан приваблює і надить<br />
Перед собором, де ряди химер<br />
Зібралися холодну раду радить.</p>
<p>Він на коні, прекрасний Шатопер!<br />
Але вгорі, в стрілчастій амбразурі,<br />
Палають очі горді і похмурі.</p>

<div></div>