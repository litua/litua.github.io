<strong>Микола Вінграновський – Ходімте в сад…</strong>
<p>Ходімте в сад. Я покажу вам сад,<br />
Де на колінах яблуні спить вітер.<br />
А згорблений чумацький небопад<br />
Освітлює пахучі очі квітів.</p>
<p>Я покажу вам сливи на сучках,<br />
Що настромились, падаючи мовчки.<br />
Затисла груша в жовтих кулачках<br />
Смачного сонця лагідні жовточки.</p>

<div>




</div>

<p>У полі спить зоря під колоском<br />
І сонно слуха думу колоскову,<br />
І сонна тиша сонним язиком<br />
Шепоче саду сиву колискову.</p>
<p>То кажани. То кажаниний ряд<br />
Заплутався у сонному волоссі ночі…<br />
Ходімте в сад. Я покажу вам сад.<br />
Його сумління покажу вам очі.</p>
<p><em>1964</em></p>

<div></div>