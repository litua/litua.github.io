<strong>Антонич Богдан-Ігор – На шляху</strong>
<p>Обплетений вітрами ранок<br />
шугне, мов циганя з води<br />
і на піску кричить з нестями,<br />
обсмалений і молодий.</p>

<div>




</div>

<p>Ріка зміяста з дном співучим,<br />
хвилясто хльостають вітри,<br />
і день ховає місяць в кручу,<br />
мов у кишеню гріш старий.</p>
<p>Клюють ліщину співом коси,<br />
дзвенить, мов мідь, широкий шлях.<br />
Іде розсміяний і босий<br />
хлопчина з сонцем на плечах.</p>

<div></div>