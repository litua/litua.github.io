<strong>Антонич Богдан-Ігор – Франко</strong>
<p>Не легко відійти в країну вічності німу,<br />
хоча яка була б дорога днів трудна і сіра.<br />
На сто вузлів сплелись думки з землею, й аж йому<br />
життя з долоні випало, немов розбита ліра.</p>
<p>Учитель і поет, виховник, будівничий, що<br />
було для нього кожне слово чином, кожне ділом,<br />
не музам дань складав і не собі співав, а щоб<br />
шляхи майбутнього в мету спрямовували сміло.</p>

<div>




</div>

<p>Підвівся і, відклавши пісню, мов гребець весло,<br />
до гнівних зір війни молився віщо в ніч весінню,<br />
і з ложа смерті слав думки на шлях, що ним ішло<br />
його натхненням виховане днів тих покоління.</p>
<p><em>“Життя і знання”, ч.5, 1936</em></p>

<div></div>