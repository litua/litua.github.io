<strong>Микола Руденко – То фортеця чи ожеред…</strong>
<p>То фортеця чи ожеред<br />
Із грудневих лугів прогляда?<br />
А довкола сухий очерет,<br />
Наче там залягла орда.</p>
<p>Наче стріли стирчать увись:<br />
В кожну зірку туга стріла.<br />
До болотних купин придивись<br />
Це шоломи хова імла…</p>

<div>




</div>

<p>Та не вічне під зорями зло,<br />
Хоч у нього прадавній стаж:<br />
Щось нове від зірок прийшло —<br />
Переліплює весь пейзаж.</p>
<p>Я стою — ні назад, ні вперед,<br />
Закружляли сніжинки вгорі..</p>
<p>А в лугах дудонить очерет,<br />
Мов до кола зійшлись дударі.</p>
<p>Вторить кожному дударю<br />
Срібним дзвоном промерзле гілля —<br />
І по дудочці на зорю<br />
Видає небесам Земля.</p>
<p><em>16.02.1974</em></p>

<div></div>