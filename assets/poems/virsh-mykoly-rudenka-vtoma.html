<strong>Микола Руденко – Втома</strong>
<p>Не криюся: життя мене стомило,<br />
Бо знає втому навіть мідний дзвін,<br />
Що також скаржиться: якби не било —<br />
Безмежно довго не старівся б він.</p>
<p>Якби мене ізмалечку й донині<br />
Життя не катувало, не товкло —<br />
Мені, можливо, в тихій самотині<br />
На старості б ще й затишно було.</p>

<div>




</div>

<p>На пасіці поміж валками сіна,<br />
Щасливий від червневого тепла,<br />
На сонці вигріваючи коліна,<br />
Я б споглядав, як трудиться бджола.</p>
<p>І мир в душі, і злагода, і тиша.<br />
Вітрець — і той голубить сивину.<br />
Колись вечірня зірка заколише —<br />
І я навік під вишнею засну…</p>
<p>А те, котре мене живим робило,<br />
Скресає, мов забуте відкриття:<br />
Якби у дзвоні не гойдалось било —<br />
Вже не було б ні дзвону, ні життя.</p>
<p><em>13.04.1981</em></p>

<div></div>