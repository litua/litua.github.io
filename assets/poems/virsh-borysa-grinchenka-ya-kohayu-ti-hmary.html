<strong>Борис Грінченко – Я кохаю ті хмари похмурі…</strong>
<p>Я кохаю ті хмари похмурі,<br />
Що під час велетенської бурі<br />
Як озвуться, то слово їх — грім,<br />
А ударять — перуном палким,—<br />
І здригнеться земля серед бурі,<br />
Як гуркоче розгніваний грім.<br />
Я кохаю ту квітку маленьку,<br />
Що і вітрик зламає бідненьку:<br />
У громами сполохані дні<br />
Захищать її любо мені,<br />
Боронити від лиха бідненьку<br />
В блискавками сполохані дні.</p>

<div>




</div>

<p><em>1900-1903</em></p>

<div></div>