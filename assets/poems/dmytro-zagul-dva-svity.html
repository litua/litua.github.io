<strong>Дмитро Загул – Два світи</strong>
<p>– Розкажи мені, сивий діду,<br />
Про свої парубоцькі дні,<br />
Чи ганяв ти по білому світу,<br />
Як ось довелося мені?</p>
<p>Я бачив далеко країни<br />
(Ганяли мене по фронтах) –<br />
У вихрах війни і руїни<br />
Забув я свій рідний дах.</p>
<p>Палали вогні повстання –<br />
Поїхав і я на панів…<br />
А потім – воля настала<br />
(Діду! чого посумнів?).</p>
<p>І я молодими ногами<br />
Переміряв горий степи, –<br />
Не знаю ні батька, ні мами,<br />
Ми росли, як у лісі гриби.</p>
<p>Тепер по всій Україні<br />
Багато таких, як я,<br />
І в великій оцій переміні<br />
Є крапля крові й моя.</p>
<p>Я люблю велетенські заводи,<br />
Залізниці, мости, літаки, –<br />
А ти – “на лоні природи” –<br />
Грієш холодні кістки?</p>
<p>Я приїхав і знову поїду,<br />
Заглядаю в кожний куток,<br />
Не лишаю глибокого сліду,<br />
Не збираю думок і згадок.</p>
<p>Бо не жалко колишнього світу,<br />
За минулим не тужно мені.<br />
Розкажи ж мені, сивий діду,<br />
Про свої пережиті дні.</p>

<div>




</div>

<p>– Розповів би тобі, юначе,<br />
Та чи ти зрозумієш мене?<br />
Ти не знаєш, як вороном кряче<br />
Старече життя сумне.</p>
<p>Розбіглись юнацькі надії,<br />
На дрібницях розбилися дні…<br />
Ні одної важливої дії<br />
Не вдалося чогось мені.</p>
<p>Натрудив і я свої ноги<br />
Об каміння далеких доріг…<br />
Промайнули давно ті дороги,<br />
А не скажу я, скільки пробіг.</p>
<p>І тепер, коли сили немає,<br />
Коли все розгубив без причин, –<br />
Ні про віщо душа не згадає,<br />
Не затужить уже ні за чим.</p>
<p>Це життя – мов гнила нетеча,<br />
Болотяна, цвіла, мілка…<br />
На серці глуха порожнеча<br />
І втома така важка.</p>
<p>А в тебе – ти більше бачив,<br />
Ти більше дня пережив, –<br />
Розкажи ж мені ти, юначе,<br />
Чи за чимось ти в світі тужив!</p>
<p>Чи гірку відчував огиду<br />
До всього, що було і є?<br />
………………………………..</p>
<p>Ех! Марно ж ти, сивий діду,<br />
Промарив життя своє!</p>
<p>ІЗ ЗБІРКИ “МОТИВИ”, НА ВІДПОЧИНКУ</p>

<div></div>