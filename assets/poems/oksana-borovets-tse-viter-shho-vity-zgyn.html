<strong>Оксана Боровець – Це вітер, що віти згинає удвічі…</strong>
<p>Це вітер, що віти згинає удвічі,<br />
Утричі, не чуючи сили своєї.<br />
Це мара нічна заглядає у вічі<br />
І ті переляки, що ходять за нею.</p>

<div>




</div>

<p>Це чорні калюжі, дощі у жалобі,<br />
Світлини осінні, сезонні облави.<br />
Найперші слова у тваринній подобі.<br />
Зелені горіхи і мелена кава.</p>
<p>Це страви скоромні і думи гріховні.<br />
І ранні провини, пробачення пізні.<br />
Це біль, що у серці на самому схові.<br />
Це – пісня.</p>

<div></div>