<strong>Дмитро Загул – Бабине літо</strong>
<p>Упали приморозки ранні<br />
На молоду озимину…<br />
Берези в білому убранні<br />
Гудуть мелодію сумну.<br />
В ці дні, задумливо-багряні,<br />
Я свого серця не збагну.</p>
<p>Снується біле павутиння;<br />
Тоненька нитка павука.<br />
Струна настроєна осіння<br />
Така струнка та нетривка.<br />
Чиясь рука прозоро-синя<br />
Щодня розмотує клубка.</p>
<p>Там, де пройшли серпи та коси,<br />
Що обголили чорну грудь,<br />
Тепер щоночі вічні сльози<br />
Сріблястим інеєм падуть,<br />
А вдень вітри, голодні… босі…<br />
Журливі арії ведуть.</p>
<p>Де простягнулись чорні смуги<br />
Недавно зораних левад<br />
І де зазеленіло вдруге<br />
Озиме жито поміж хат,<br />
Тремтять нитки моєї туги,<br />
Сумні мелодії бринять.</p>

<div>




</div>

<p>Не тускле золото полови,<br />
На сірі, вицвіли стіжки,<br />
На ті садки, на ті діброви<br />
Аж до лінивої ріки –<br />
Нитки снуються павукові,<br />
Щовкові, срібні ниточки.</p>
<p>На мокрі луки, на бадилля<br />
Лягає осені срібло –<br />
І молоде татарське зілля<br />
Молочним цвітом процвіло…<br />
Його кохання і весілля<br />
Вже одлетіло, одгуло…</p>
<p>Вже попрощалися лелеки,<br />
Вже одкружились журавлі –<br />
І дні жаги, сухої спеки<br />
Вже не дошкулюють землі…<br />
Вона заслухана в далекі,<br />
Якісь невиразні жалі.</p>
<p>Чекаю зимнього спокою,<br />
Міцних морозів і снігів,<br />
А хтось незримою рукою<br />
Торкає в серці скорбний спів…<br />
О скорбна осінь! Із тобою<br />
І я до болю посумнів.</p>
<p>ІЗ ЗБІРКИ “НАШ ДЕНЬ”, З ЦИКЛУ “РАНКОВЕ СОНЦЕ”, 1920.</p>

<div></div>