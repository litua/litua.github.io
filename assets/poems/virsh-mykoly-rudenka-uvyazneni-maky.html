<strong>Микола Руденко – Ув’язнені маки</strong>
<p>Розквітнув мак на табірній землі.<br />
В людей, котрі до жартів неохочі,<br />
Розгладжувались зморшки на чолі<br />
І веселішали суворі очі.</p>
<p>Цим квітам не судився шир полів —<br />
І через те вони такі не пишні.<br />
Є кілька справжніх макових голів,<br />
А інші розміром<br />
Ледь-ледь до вишні.</p>

<div>




</div>

<p>Коли ж я цей врожай збирати став<br />
(Вклоняюся тобі, життєва сило!),<br />
Від маківок знедолених дістав<br />
По два зернятка —<br />
А таки ж вродило!</p>
<p>І я подумав: для людських умів<br />
Земля приготувала долі гірші —<br />
Якби ж то я залишити зумів<br />
У пам’яті людській хоч зо два вірші.</p>
<p><em>09.11.1980</em></p>

<div></div>