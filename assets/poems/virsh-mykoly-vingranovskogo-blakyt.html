<strong>Микола Вінграновський – Блакитно на душі…</strong>
<p>Блакитно на душі… забув, коли мовчав…<br />
Вже гасли пальці, билася дорога,<br />
А тут тобі і нате: молочай<br />
При березі, в камінні, на порогах…</p>
<p>Кричало серце літака за ним!<br />
А там, внизу, вода свій берег мила,<br />
І весни починалися із зим,<br />
І ти неподалеченьку ходила.</p>

<div>




</div>

<p>Де не повернешся — кругом у світі ти…<br />
Душі світання, сутінку печалі,<br />
Нема в тобі ні зрад, ні марноти,<br />
Ти вся, як є. Ти вся, як будеш далі!</p>
<p>Люблю тебе. Ми думаєм одне.<br />
За білим чорне, поза ним червоне.<br />
Не вітер тишею, а тиша вітром дме,<br />
І тане мак, в червонім чорне тоне…</p>
<p><em>1975</em></p>

<div></div>