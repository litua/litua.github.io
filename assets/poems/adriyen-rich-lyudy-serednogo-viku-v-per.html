<strong>Адрієн Річ – Люди середнього віку </strong>
<h3><em><strong>в перекладі Марти Тарнавської</strong></em></h3>
<p>Adrienne Rich<br />
<em>The Middle Aged</em><br />
<em> (Their faces, safe as an interior…)</em></p>

<div>




</div>

<p>Обличчя їх — безпечна обстановка<br />
Голландських кахлів, перських килимів,<br />
Де кошик фруктів, завжди повний, сяяв<br />
У безтурботнім світлі пополудня —<br />
Їх голоси, їх постаті в садочку,<br />
Як чай там ставили, чи підтинали зелень,<br />
Нас переслідували і смутили.<br />
Бо бути молодим — це означало<br />
Бувати-жити завжди в домі інших,<br />
Чий мир був наш лиш з другої руки,<br />
Не нами створений і був він наш недовго.<br />
Не наш був звичай дому, і не наші<br />
Від сонця збляклі голубі завіси,<br />
Ні згадка про різдвяне прийняття<br />
З-перед років — їх спомини усі<br />
Про власну владність, про буття підвладним,<br />
Ми куштували з заздрістю. Ласкаві,<br />
Вони дали б нам все. Ось кошик фруктів<br />
Для нас поставлений, і нагорі кімната<br />
Для нас лише. Та не могли нам дати<br />
Літ два десятки досвіду життя.<br />
Ніколи теж нічого не казали<br />
Про пляму на блискучій балюстраді,<br />
Про тріщину в вікні у кабінеті,<br />
Ні про листи, заховані в шухляді,<br />
Ключ від якої десь давно пропав.<br />
Все мали зрозуміти ми, вернувшись,<br />
Колись, в наш час: як мир здобуто цей,<br />
Скільки домов було і скільки недомовлень.</p>
<p>***</p>

<div></div>