<strong>Олена Теліга – Моя душа й по темнім трунку…</strong>
<p>* * *<br />
Моя душа й по темнім трунку<br />
Не хоче слухати порад,<br />
І знову радісно і струнко<br />
Біжить під вітер і під град.</p>
<p>Щоб, заховавши мудрий досвід<br />
У скриньці без ключа і дна,<br />
Знов зустрічати сірий розсвіт<br />
З вогнем отрути чи вина…</p>

<div>




</div>

<p>Щоб власній вірі непохитній<br />
Палить лампаду день і ніч<br />
І йти крізь грудні — в теплі квітні,<br />
Крізь біль розлук — у щастя стріч.</p>
<p>А перехожим на дорогах<br />
Без вороття давать дари<br />
І діставать нові від Бога,<br />
Коли не вистачить старих.<br />
* * *</p>

<div></div>