Юрій Андрухович – Пісенька за муром<p><em>«Але за муром джаз і танці лампіонів…»</em><br />
<em> Б.-І. Антонич</em></p>
<p>Ми з’являємось під зорями й деревами,<br />
в пущах осені крилатим листям бавлячись,<br />
і, споріднені з ведмедями та левами,<br />
багряніємо, земною кров’ю барвлячись.</p>
<p>Червоніємо суницями й малинами,<br />
запахущими ясними полуницями<br />
і звірятами — гарячими лисицями,—<br />
спалахнувши враз, до сонця линемо.</p>

<div>




</div>

<p>Або сходимо з лугів, немов зі сцени,<br />
і земля під нами твердне і холоне —<br />
в ті міста, де грає джаз, де лампіони,<br />
де на площах лиш повії й полісмени.</p>
<p>Тож опівночі виходимо назавше<br />
і злітаєм над камінну галерею,<br />
сто червінців кишенькових промінявши<br />
на безсоння і безсмертя за зорею…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>