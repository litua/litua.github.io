<strong>Павло Глазовий – Босий студент</strong>
<p>Цілий рік студент провчився майже без просвітку<br />
Та й приїхав відпочити до батьків улітку.<br />
Вклала мати сина спати з дальної дороги.<br />
— Що він тільки, — каже батько, — узува на ноги.<br />
Обносився, обтріпався, посіклось на шкурки.<br />
Колись отак узувались безпритульні вурки.</p>

<div>




</div>

<p>Взяв смолу він, дратву й шило ще й циганську голку,<br />
Довів якось черевики синові до толку.<br />
Син уранці підхопився, скочив на підлогу.<br />
Що за диво? Не налазить черевик на ногу.<br />
Батько збоку утішає: — Не журися, хлопче.<br />
Нога в тебе чималенька, за півдня розтопче. —<br />
Син хитає головою: — Думали б хоч трішки.<br />
Нащо було зашивати нові босоніжки?</p>

<div></div>