<strong>Леся Українка – Співець</strong>
<p>Пишно займались багрянії зорі<br />
Колись навесні,</p>
<p>Любо лилися в пташиному хорі<br />
Пісні голосні;</p>
<p>Грала промінням, ясним самоцвітом<br />
Порання роса,</p>
<p>І усміхалась весняним привітом<br />
Натури краса.</p>
<p>Гордо палала троянда розкішна,<br />
Найкраща з квіток, –</p>
<p>Барвою й пахом вродливиця пишна<br />
Красила садок.</p>
<p>А соловейко троянді вродливій<br />
Так любо співав,</p>
<p>Голосом дивним співець чарівливий<br />
Садки розвивав;</p>
<p>Слав до вечірньої зорі прощання,<br />
Що гасла вгорі,</p>
<p>Ще ж голосніше співав на вітання<br />
Поранній зорі…</p>
<p>Вже пролетів, немов пташка зальотна,<br />
Весняний той час, –</p>
<p>Осінь холодная, осінь вільготна<br />
Панує у нас.</p>
<p>Тихо спускається нічка осіння, –<br />
Година сумна;</p>
<p>Місяць холоднеє кида проміння;<br />
Здалека луна</p>

<div>




</div>

<p>Пугача віщого крик – гук єдиний.<br />
Діброва німа.</p>
<p>Де ж соловейко? де ж спів солов’їний?<br />
Ох, де ж він? Нема!</p>
<p>В вирій полинув, де вічная весна,<br />
Натхненний співець.</p>
<p>Вічно красує там рожа чудесна,<br />
Там теплий вітрець;</p>
<p>Глухо і смутно кругом на просторі,<br />
Мій гаю сумний!</p>
<p>Кинув співець тебе в тузі та в горі,<br />
Тебе й край рідний.</p>
<p>Тиша така тепер всюди панує.<br />
Лиш в листі сухім</p>
<p>Вітер зітха, мов дріада сумує,<br />
Із жалем глухим.</p>
<p>Чом я не маю огнистого слова,<br />
Палкого, чому?</p>
<p>Може б, та щира, гарячая мова<br />
Зломила зиму!</p>
<p>І розлягалась би завжди по гаю<br />
Ясна-голосна</p>
<p>Пісня, й розквітла б у рідному краю<br />
Новая весна.</p>
<p>Та хоч би й крила мені солов’їні,<br />
І воля своя, –</p>
<p>Я б не лишила тебе в самотині,<br />
Країно моя!</p>
<p>[1889]</p>

<div></div>