<strong>Дмитро Павличко – “Десь далеко в полі, біля стежки…” </strong>
<p>Десь далеко в полі, біля стежки,<br />
Кароокий соняшник стоїть.<br />
Там згубила ти свої сережки<br />
На землі розпеченій, як мідь.</p>

<div>




</div>

<p>Там шукали ми твоєї згуби<br />
Ночами у травах запашних,<br />
Там до дна я випив твої губи,<br />
І до нині ще хмільний від них.</p>
<p>Там цвіла любов непощадима,<br />
Та нема їй більше вороття.<br />
Тільки сонях з карими очима<br />
Там стоїть, немов твоє дитя.</p>
<p>***</p>

<div></div>