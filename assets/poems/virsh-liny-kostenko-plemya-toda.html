<strong>Ліна Костенко – Плем’я тода</strong>
<p>Біда, коли є цитруси і кава,<br />
коли в землі є золото,— біда!<br />
Біда, коли земля така ласкава,<br />
коли така правічна й молода.</p>
<p>Тоді її пригорнуть і обнімуть.<br />
Тоді її розгорнуть і однімуть…</p>
<p>О пестощі Ост-Індської компанії!<br />
Залиште їм хоч казку, хоч струну!<br />
Вже їх земля — копалини й копальні,<br />
залізні кігті шахт у глибину.</p>
<p>Уже нема квітучої долини.<br />
Не чути в передгір’ях череди.<br />
Лиш чорний ієрогліф бадилини<br />
щось шелестить до мертвої води.</p>
<p>Дівчат красивих тягнуть у гареми.<br />
Страх і покора множать недорік.<br />
На скелях клинописні теореми<br />
вже не вчитає жоден чоловік.</p>

<div>




</div>

<p>Вже все іде у стерлінгах і центах,<br />
і плем’я тода — це вже не народ,<br />
і безтурботна молодь без акценту<br />
вже розмовляє мовою заброд.</p>
<p>Уже своєї слухати не хоче.<br />
Здається, все. Здається, вже кінець.<br />
…Що він співає, що він там бурмоче,<br />
цей передсмертно посивілий жрець?</p>
<p>Він прихилився в храмі до одвірка,<br />
у тому храмі, де погас вогонь.<br />
Стоїть над ним одна-єдина зірка,<br />
пливе молитва в човнику долонь.</p>
<p>Останній жрець печального народу<br />
бурмоче гімни, складені колись.<br />
Він пояснив би тодам мову тода,<br />
але ж вони вже віри відреклись!</p>
<p>І юнаки, верткі від мімікрії,<br />
вже перешиті на новий фасон,—<br />
хто зна од чого очі щось мокріють,<br />
і сниться їм якийсь забутий сон…</p>

<div></div>