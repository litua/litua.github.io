<strong>Павло Мовчан – “Він сам непрохано з’явився…” </strong>
<p>Він сам непрохано з’явився<br />
і окулярами забликав,<br />
смішок обценьками світився,<br />
точився голос під’язикий:<br />
— Ну согрішив? Ха-ха-ха-ха…<br />
Хто ж є на світі без гріха?..—<br />
Сміх проривався що не слово.<br />
— Та… спи… ха-ха-ха… мухолове! —<br />
І я збудивсь — рвав кашель груди,<br />
здавалося, що звідусюди<br />
валує всеїдучий дим…<br />
Вдихав… і задихався ним…<br />
І, вже знеможений, поглянув<br />
в нічне напружене вікно:<br />
—Ти хідником йдеш з тим болваном, —<br />
сюжет банальний, як в кіно…<br />
Ти щось співаєш — він не слуха…<br />
Він теревенить — ти мовчиш…<br />
Я ж чую! Боже, вирви вуха… —<br />
Він: — Ти не… не перекричиш… —<br />
Куди мені? Я захлинувся…<br />
Була подушка, мов наждак…<br />
Крізь простір я тебе торкнувся<br />
й почув: — Було воно не так…—<br />
Але ж було!!. Яке безглуздя —<br />
і я заплакав, мов хлопчак…<br />
Ніч… Поверхи сліпі… Безлюддя…<br />
Назустріч він несе п’ятак…</p>

<div>




</div>

<p>***</p>

<div></div>