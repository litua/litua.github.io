Тичина Павло – Як дуб із вітровієм бився<p>Не одно уже століття<br />
Дуб стояв, простерши віття,-<br />
весь в корі, як у броні,<br />
трудні роки, ночі й дні…</p>
<p>Знав одне лиш добре діло.<br />
Листя дихало й раділо,<br />
Дуб добрячим обростав —<br />
доки й сам, як витязь, став.</p>
<p>Батьком був він Клену й Глоду.<br />
Всім давав він прохолоду.<br />
Кожен знав: хай грім гримить —<br />
Дуб од бурі захистить.</p>
<p>Ось минуло ще століття…<br />
Розгулялось лихоліття:<br />
з півночі, з-під білих вій<br />
хижо глянув Вітровій.</p>
<p>Глянув, станув, розігнався,<br />
Дуб зелений захитався,<br />
віттям він загомонів:<br />
— Стережись! Встає мій гнів!</p>
<p>Ми ж ні в чім тобі не винні.<br />
Ми — в землі, в своїм корінні!!! —<br />
…Та іде на Дуба в бій<br />
розбишака Вітровій.</p>
<p>— Не шматуй красу зелену!<br />
Я — захисник В’язу й Клену.<br />
Ти на нас не налітай! —<br />
пропадом ти иропадай!</p>
<p>Вітер слухати не хоче —<br />
Дуба рве, свистить, регоче.<br />
Густо Гусінь наліза —<br />
думає, що Дуб — лоза.</p>
<p>Ну, а Дуб стоїть, не гнеться,<br />
силі Вітру не дається.<br />
Тільки віттям стрепене —<br />
Гусінь з нього вниз сипне…</p>
<p>Знов тут Вітер налітає,<br />
листя на льоту хватає.<br />
— Падай,— каже,— на ріллю,<br />
а то Шашіль я нашлю!</p>

<div>




</div>

<p>Гульк! — і справді Шашіль лізе,<br />
аж кругом все стало сизе.<br />
Дуб тут голос подає:<br />
— Дятлику! А де ти є?</p>
<p>Дятел враз себе являє,<br />
стовбур дуба оббігає,<br />
в Шашіль дзьобом стук та стук —<br />
й Вітер знову мов без рук.</p>
<p>— Ну що, взяв? — тут Дуб до Вітра.-<br />
Сила ти нечиста й хитра.<br />
Ти все ждеш на смерть мою?<br />
Я ж ось, бач, живий стою!</p>
<p>Ох же Вітру і досадно!<br />
Закружляв він листопадне,<br />
та не вдержавсь па нозі<br />
й опинився у грязі.</p>
<p>Дуб трясеться, Дуб регоче:<br />
— Що твоя ще милість хоче?<br />
У грязюці одпочить?<br />
Так зима вже он спішить!</p>
<p>Вітер мовчки тут підвівся,<br />
кашлянув та й подавився.<br />
Дуб із нього засміявсь:<br />
— Ну так як — навоювавсь?</p>
<p>Насилав на мене Шашіль,-<br />
а в самого в тебе кашель,<br />
насилав на мене жах,-<br />
сам же ледве на ногах.</p>
<p>Зуби в тебе випадають,<br />
очі й брови вицвітають,<br />
хочеш крикнуть: “Йде зима!” —<br />
а вже й голосу нема.</p>
<p>Ех ти, Вітре-Вітровію,<br />
сам собі зламав ти шию.<br />
Отепер іди та й плач<br />
від самісіньких невдач.</p>
<p>Так промовив Дуб могутній —<br />
і про день свій про майбутній<br />
взяв він думати-гадать,<br />
та ще й вітами гойдать.</p>
<p>1943</p>
<p>автор: <strong><a href="http://onlyart.org.ua/?page_id=4906">Тичина Павло</a></strong></p>

<div></div>