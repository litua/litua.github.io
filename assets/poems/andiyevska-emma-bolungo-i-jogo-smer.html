<strong>Андієвська Емма – Болунго і його смерть</strong>
<p>“Ти  старий  і  немічний”,<br />
Сказав  хамелеон  Болунґові.<br />
“Віддай  мені  свою  рогату  худобу,<br />
Нехай  я  посію  місяць”.  —<br />
“Змилуйсь,  хамелеоне,<br />
Почекай,  як  стане  світати,<br />
Тепер  великі  тіні,  і  я  тебе  погано  бачу”.  —<br />
“Не  зволікай,  Болунґо,  і  не  викрешуй  вогню,<br />
Віддавай  рогату  худобу,<br />
Тобі  не  прийдуть  на  поміч”.  —<br />
“Змилуйсь,  хамелеоне,<br />
Візьми  жменю  води  з  глечика,<br />
Що  поставили  мені  в  головах<br />
Замість  свічок  до  ранку”.</p>

<div>




</div>

<p>Так  кажуть,  щоночі<br />
Болунґо  розмовляє  зі  своєю  смертю.</p>

<div></div>