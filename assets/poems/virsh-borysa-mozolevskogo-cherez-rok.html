<strong>Мозолевський Борис – Через роки</strong>
<p><em>За О. Блоком</em></p>
<p>І знов, сяйнувши з вінець винних,<br />
Ти пропекла мене наскрізь<br />
Дитинним зламом вуст невинних<br />
У водограї чорних кіс.</p>
<p>Я поринаю в темні трунки<br />
І знову п’ю з твоїх очей<br />
Забуті сни про поцілунки,<br />
Про білі віхоли ночей.</p>

<div>




</div>

<p>І ти смієшся переливне,<br />
І грає чаша золота.<br />
І стан твій в хутрах соболиних<br />
Блакитний вітер огорта.</p>
<p>І як, вдихаючи ці трунки,<br />
Себе не бачити в вінці,<br />
Як не згадать твої цілунки<br />
На критім зорями лиці?</p>

<div></div>