<strong>Герасим’юк Василь – Коса</strong>
<p>Я сказав собі так: “Ти не зодчий цих стін.<br />
Ти народжений жінкою в муках, ти син<br />
нерозумний, що падав і падав”.<br />
І було мені так: ранок, вечір — одне.<br />
Ті забули мене, що любили мене.<br />
Я упав. Я зламався. Я зрадив.</p>
<p>Не провал, не обвал, не сповзання, не зсув…<br />
Я прозріння й не знав. Я натхнення забув.<br />
Дні і ночі зімкнулися в коло.<br />
Доки маски міняли мої вчителі<br />
для нової маланки на рідній землі,<br />
я згадав, що скінчилася школа,</p>
<p>і сказав собі так: “Ти не зодчий цих стін.<br />
Тобі вистачить власних провин і колін<br />
тільки впасти, а це не поможе —<br />
забагато, кого вже ніщо не спасе.<br />
Навіть вітер, що зносить, несе й не знесе,<br />
бо куди нас позносити, Боже?”</p>
<p>І було мені так: ранок, вечір — одне.<br />
Соломинка, яка ще тримала мене,<br />
стала тоншою за соломинку.<br />
І сказав я собі: “Так було й буде так”.<br />
І тоді розповів мені сивий вояк<br />
восени, уночі, про жінку.</p>
<p>Зимували вони у землі. Не одна<br />
є зимарка у горах самотня й сумна,<br />
але їм у зимарці — не можна.<br />
їм — лише у землі. І не день і не два…<br />
Та настане весна. І настане трава.<br />
І настане ловитва безбожна.</p>
<p>З ними жінка була. У землі розплела<br />
свою чорну косу. І сокиру дала<br />
найгрізнішому в руки: “Не хочу.<br />
Відітни”. Той узяв. Озирнувся, як тать.<br />
Зблід. Немов йому шию біленьку рубать.<br />
І промовив, заплющивши очі:</p>

<div>




</div>

<p>“Я чесатиму сам. Скільки треба. Засни”.<br />
“Відітни” — вона плаче. А він до весни<br />
чеше косу. Розчісує косу.<br />
Хай усе на землі у крові і в золі —<br />
є живі і в землі! І між ними в землі<br />
він розчісує чорноволосу.</p>
<p>По війні десять літ — у землі десять літ<br />
зимували. Щоб знову піднятись на світ, —<br />
розчеши чорну косу, вояче!<br />
Настарай за ці зими на землю дощу!<br />
(Так він чеше — як плаче й не чути плачу)<br />
Хай ніхто під землею не плаче!</p>
<p>(Косу чеше!) Не дасть вона спати змії.<br />
Скине іскри свої у долоні твої —<br />
ще забавиться доля з тобою!<br />
Ти вже рвешся на світ? Ти на цей не спіши.<br />
Чорну косу чеши. Чорну косу чеши.<br />
Твердь, як смерть, над тобою з косою.</p>
<p>А весна захлинається! Тепла, як грудь<br />
у землі — аж потоки над вами ревуть!<br />
Хай ревуть. Скоро стане їм легше —<br />
вийде жінка на сонце! На перші громи!<br />
Поможи їй — волосся на руки пізьми.<br />
Хай сама в перших травах розчеше.</p>
<p>Що потому, вояче?</p>
<p>“Потому нема.</p>
<p>Чи цікавить геройство? тортури? тюрма?<br />
Може, зрада? відступництво? Може,<br />
доля кожного з нас аж по нинішній час?<br />
Міг би я розказати про кожного з нас,<br />
але це тобі не допоможе”.</p>

<div></div>