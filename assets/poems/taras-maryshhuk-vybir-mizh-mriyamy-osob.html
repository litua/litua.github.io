<strong>Тарас Марищук – Вибір між мріями особливо складний…</strong>
<p>Вибір між мріями особливо складний.<br />
Коли одна за 100 кілометрів,<br />
а друга десь зовсім близько.<br />
Коли одній я руки вечорами грів,<br />
а друга манила своїм блиском.</p>

<div>




</div>

<p>Перша любила, чекала, казала тепло одягатись,<br />
годувала, цілувала, турбувалась,<br />
а друга зовсім мене не чекала,<br />
у неї таких як я – декілька тисяч.<br />
Вона холодно зустрічала,<br />
з нею проблеми завжди виникали,<br />
як добратись, що поїсти, де поспати,<br />
з ким прокинутись, куди податись.</p>
<p>І коли я був у ній, коли ковтав свободу,<br />
набирав у джерелах холодну воду,<br />
йшов розпеченим степом,<br />
та що була за сто кілометрів,<br />
проклинала всю Україну –<br />
від сходу до заходу<br />
і повільно, але дієво – мене забувала.</p>

<div></div>