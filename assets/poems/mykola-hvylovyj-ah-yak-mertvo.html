<strong>Микола Хвильовий – Ах, як мертво</strong>
<p>Ах, як мертво навкруги, як мертво,<br />
Запеклися на залізі уста іржі,<br />
Пеленає революції мовчазні жертви<br />
Моїх думок розпатланий кужіль.</p>
<p>Застигла тиша і скиглить<br />
Круків примарною печаллю…<br />
Невже не можна запалити<br />
Тебе, заводе, хоч одчаєм?</p>
<p>В зубах шматок у вальківниці —<br />
Це рейка, і не родилась так,<br />
А рот давно розкритий пічці,<br />
Губою П’ятий не хитав.</p>

<div>




</div>

<p>Цвірінькає піддашшя горобцем<br />
І переможно небо тулиться до скла.<br />
І навіть сонце тут знесе яйце<br />
і зимнього і літнього числа.<br />
. . . . . . . . . . . . .<br />
О, рогаль-лосунь<br />
Синеблузих мрій,<br />
Намантач косу —<br />
Вітегострий ріг.<br />
Не підстреле, вір,<br />
Сагайдак руїн.<br />
Там росте пирій<br />
І нема шипшин.</p>
<p>Але мовчить застигла тиша в тій іржі.<br />
Ах, як мертво навкруги, як мертво!.<br />
Пеленає революції мовчазні жертви<br />
Моїх думок розпатланий кужіль.</p>

<div></div>