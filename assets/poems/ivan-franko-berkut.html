<strong>Іван Франко – Беркут</strong>
<p>З укритого гнізда в скалистій десь щілині<br />
З тяжким він розмахом рвонувсь під хмари сині –<br />
З таємних мов джерел гнівлива думка рветься,<br />
Облетить світ, і аж о неба звід опреться,<br />
І б’є важким крилом, де лиш сягнути зможе,<br />
І зве: «Де правда та? Де ти, великий боже?<br />
Всі зорі збігла я, атоми всі в природі<br />
Перешукала скрізь, тебе ж спіткати годі».<br />
В блакиті він завис недвижний, розпростертий,<br />
Мов над життям грізний, невпинний образ смерти.<br />
Здаєсь, що до небес він гвоздями прибитий,<br />
Та чуєш, що він гнеть вниз вержесь – кров пролити.<br />
Ти чуєш се, і жах тебе проходить зимний:<br />
Таж над тобою тож завис беркут нестримний!<br />
Він не хибне тебе, хоч як високо висить!<br />
Чи много то ще хвиль тобі гуляти лишить?..<br />
Ось рушив він. Пливе без маху крил в блакиті,<br />
Мов човник Долі тче днів наших пасма скриті.<br />
Спокійно колесить, знижаесь, знов зриваєсь,<br />
За хмару криється, в лазурі розпливавсь.<br />
Лиш острий крик його вістить, що він голодний!<br />
Так в час тиші не раз прорветься плач народний.<br />
І защемить в душах вельможних біль таємний,<br />
Мов землетрясіння віщун, той грім підземний.<br />
Я не люблю тебе, ненавиджу, беркуте!<br />
За те, що в груді ти ховаєш серце люте,<br />
За те, що кров ти п’єш, на низьких і слабих<br />
З погордою глядиш, хоч сам живеш із них;<br />
За те, що так тебе боїться слабша твар;<br />
Ненавиджу тебе за теє, що ти цар!<br />
І ось блищить мій кріс – ціль добра, вистріл певен,<br />
І вбійчеє ядро під хмари понесе він.<br />
І замість нести смерть згори на земне ложе<br />
Ти сам спіткаєш смерть під хмарами, небоже.<br />
І не як божий суд, але як труп бездушний<br />
Ти впадеш, судові тих моїх куль послушний.<br />
І не остатній ти! Нас є стрільців стосот:<br />
І все, що звесь беркут, полоще кров’ю рот,<br />
Вивищуєсь над мир, тривогу й пострах сіє, –<br />
Те кулі не уйде, як слушний час наспіє.<br />
А труп бездушний ми без жалю, без промови<br />
Ногою копнемо й підемо дальш на лови.</p>

<div>




</div>

<p>22–24 мая 1883</p>

<div></div>