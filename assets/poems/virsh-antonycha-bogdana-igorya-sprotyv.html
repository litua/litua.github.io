<strong>Антонич Богдан-Ігор – Спротив</strong>
<p>Чи то струни, чи не струни,<br />
чи то, може, вістря шпаг?<br />
Вік минув зеленорунний,<br />
що садами ніжно пах.</p>

<div>




</div>

<p>Навіть скрипки срібні жили<br />
не заплачуть серед туч,<br />
хоч на серце наложили<br />
днів твердих тісний обруч.</p>
<p>Так стоятиме навпроти,<br />
хоч до цього не привик,<br />
наче скам’янілий спротив,<br />
цей моєї пісні крик.</p>

<div></div>