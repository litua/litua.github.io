<strong>Ліна Костенко – Скіфська баба</strong>
<p>Ти, скіфська баба, кам’яна незграба,<br />
стоїш в степах… Курай і бугила…<br />
Яка ж ти баба, ну яка ж ти баба?!<br />
За сто віків дитя не привела!<br />
Були б у нього кремінь-ноженята,<br />
ото вже б гупотіло по ланах!<br />
Чого смієшся? Космос нежонатий,<br />
а ти стоїш одна у полинах.<br />
Невже ж таки ніхто не женихався?<br />
А висить же в музеях твій портрет.<br />
Тобі козацький череп усміхався,<br />
Та це — минуле. Ти дивись вперед.<br />
Ти звикла — коні, гаківниці, стріли,<br />
Зрадецькі хани з профілем шулік…<br />
Ти це забудь. Усе це застаріле.<br />
Поглянь навколо. Це — двадцятий вік.<br />
А ти стоїш. Звітріли коси й руки.<br />
Скришились плечі,— може, скажеш, ні?<br />
Були б у тебе кам’яні онуки.<br />
Ти розумієш, бабо? Кам’яні!<br />
Ото — літак, а не якась дараба.<br />
Це все — прогрес. А ти стара як світ…</p>

<div>




</div>

<p>…Сміється баба, клята скіфська баба,<br />
сміється, ухопившись за живіт.</p>

<div></div>