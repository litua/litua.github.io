<strong>Павло Глазовий – Голуб’ята</strong>
<p>В санаторії зустрілись Сидір і Варвара.<br />
Покохались, полюбились, як голубів пара.<br />
Він підтоптаний добряче, а вона — ще дівка.<br />
В нього лисина, а в неї — в кучерях голівка.<br />
Він шептав їй: — Не боюся ні людей, ні суду.<br />
До кінця тебе, Варюсю, я кохати буду. —<br />
А вона аж умлівала, дивлячись на нього.<br />
— До кінця любити будеш? Тобто до якого? —<br />
Він як голуб до голубки, припадав до дівки:<br />
— Ясно, серце, до якого. До кінця путівки.</p>

<div></div>