<strong>Дмитро Загул – Далекі заклики. Фрагменти</strong>
<p>І<br />
Прозора мла довкола,<br />
В задумі дерева…<br />
Над морем захолола<br />
Хмаринка льодова.</p>
<p>З замисленого парку,<br />
Далеко від людей,<br />
Живлюсь на білу хмарку<br />
Крізь просвіт голубий.</p>
<p>Як вітер шелевіє<br />
Між листям угорі,<br />
Встають нові надії<br />
І спогади старі.</p>
<p>І заклики далекі<br />
З далекої землі<br />
Летять, мов ті лелеки,<br />
Мов легкі журавлі.</p>
<p>ІІ<br />
Забудь за бурю й за турботу!<br />
Забудь любов, і страх, і гнів!<br />
Хай серце буде – крига льоду,<br />
Щоб тільки дух полуменів.</p>
<p>Лети в світи за вільним льотом<br />
Одвічних зір, ясних вогнів,<br />
Ти будь співцем, ти будь пророком<br />
Минулих і майбутніх днів!</p>
<p>Угору дух, у вічність очі! –<br />
Хай зникне з обрію земля,<br />
Нехай бринять слова пророчі,<br />
Мов журний клекіт журавля.</p>

<div>




</div>

<p>ІІІ<br />
Ні! Я ненавиджу спокій!<br />
Краще вже вихор і вир!<br />
Хай бурі та буйні потоки<br />
Зів’ються й поллються в простір!</p>
<p>Ненавиджу плоскі порядки<br />
І лінії рівних доріг.<br />
Хай через кручі й рогатки<br />
Летить мій нестримний біг!</p>
<p>Люблю підійматися вгору<br />
І раптом – падати вниз,<br />
Знаходити знову опору<br />
І бігти крізь гори й ліс.</p>
<p>Люблю провалля і скелі,<br />
Де грають веселі струмки,<br />
Розгублені в горах оселі,<br />
Оази і дикі піски.</p>
<p>ІV<br />
Нема спокою без турботи,<br />
Нема життя без чорних бур, –<br />
Бо серце може й захолоти,<br />
Як на воді холодна хмур.</p>
<p>Коли ні крихточки любови,<br />
Ні зненависті, ні страху, –<br />
То про красу не буде й мови<br />
На вбогім життєвім шляху.</p>
<p>О люба земле, рідна земле,<br />
Пилинко в бурі світовій!<br />
Далекі заклики даремні, –<br />
Бо я до смерті – тільки твій.</p>
<p>ІЗ ЗБІРКИ “МОТИВИ”, НА ВІДПОЧИНКУ, 1926 р.</p>

<div></div>