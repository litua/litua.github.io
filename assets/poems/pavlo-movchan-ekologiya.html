<strong>Павло Мовчан – Екологія </strong>
<p>У незгасаючім згасанні,<br />
у непросвітленім тумані<br />
зозуля кличе-поклика<br />
тебе, та голос двійника<br />
до неї з лісу обізвався —<br />
і ти здригнувсь: душа лунка<br />
миттєво заніміла в страсі.<br />
А думалось, що ти один<br />
собою простір весь заповнив,<br />
ти ж — з близнюків, двох половин<br />
складавсь, як зведені долоні,<br />
в яких горня, повне хвилин.<br />
Снує, мов човник у тумані,<br />
листвяна пташка непов’янна<br />
і мече двоєгострий звук,<br />
що вирівнявся для сполук:<br />
життя з життям, тебе з тобою<br />
не сутністю, а довжиною…<br />
Та ти смикнув те многоструння,<br />
мов жили з теплого вузла,<br />
і простір спорожнів, мов вулик,<br />
де віск чорнів, ніби смола…<br />
По той бік власного відлуння<br />
зозуля мертвою була.<br />
Став ліс парканом, довжиною<br />
з безсльозним вічком з-під сучка, —<br />
ти зазирнув: перед тобою<br />
за дерев’яною стіною<br />
свого побачив двійника…<br />
Стояв заюшений він кров’ю<br />
з пласким металом у руках.</p>

<div>




</div>

<p>***</p>

<div></div>