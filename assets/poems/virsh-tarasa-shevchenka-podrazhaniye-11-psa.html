<strong>Тарас Шевченко – Подражаніє 11 псалму</strong>
<p>Мій боже милий, як то мало<br />
Святих людей на світі стало.<br />
Один на другого кують<br />
Кайдани в серці. А словами,<br />
Медоточивими устами<br />
Цілуються і часу ждуть,<br />
Чи швидко брата в домовині<br />
З гостей на цвинтар понесуть?<br />
А ти, о господи єдиний,<br />
Скуєш лукавії уста,<br />
Язик отой велеречивий,<br />
Мовлявший: «Ми не суєта!<br />
І возвеличимо на диво<br />
І розум наш, і наш язик…<br />
Та й де той пан, що нам закаже<br />
І думать так, і говорить?»<br />
«Воскресну я! — той пан вам скаже.<br />
Воскресну нині! Ради їх,<br />
Людей закованих моїх,<br />
Убогих, нищих… Возвеличу<br />
Малих отих рабів німих!<br />
Я на сторожі коло їх<br />
Поставлю слово. І пониче,<br />
Неначе стоптана трава,<br />
І думка ваша, і слова».<br />
Неначе срібло куте, бите<br />
І семикрати перелите<br />
Огнем в горнилі,— словеса<br />
Твої, о господи, такії.<br />
Розкинь же їх, твої святиє,<br />
По всій землі. І чудесам<br />
Твоїм увірують на світі<br />
Твої малі убогі діти!</p>

<div>




</div>

<p><em>1859, 15 февраля, [С.-Петербург]</em></p>

<div></div>