<strong>Леся Українка – На роковини Шевченка</strong>
<p>Колись нашу рідну хату<br />
Темрява вкривала,</p>
<p>А чужа сусідська хата<br />
Світлами сіяла.</p>
<p>Та минав ти, наш Кобзарю,<br />
Чужії пороги,</p>
<p>Орав свою вбогу ниву,<br />
Рідні перелоги.</p>
<p>Гомоніла твоя кобза<br />
Гучною струною,</p>
<p>В кожнім серці одбивалась<br />
Чистою луною.</p>
<p>Спочиваєш ти, наш батьку,<br />
Тихо в домовині,</p>

<div>




</div>

<p>Та збудила твоя пісня<br />
Думки на Вкраїні.</p>
<p>Хай же промінь твоїх думок<br />
Поміж нами сяє,</p>
<p>«Огню іскра великого»<br />
Повік не згасає!</p>
<p>Щоб між нами не вгасало<br />
Проміння величне,</p>
<p>Ти поставив «на сторожі»<br />
Слово твоє вічне.</p>
<p>Ми, як ти, минати будем<br />
Чужії пороги,</p>
<p>Орать будем свої ниви,<br />
Рідні перелоги.</p>

<div></div>