<strong>Павло Мовчан – Вишивання </strong>
<p>Насіння зріє по узбіччю,<br />
віддавши золото квіткам,<br />
а листя струшує музично<br />
росу на голови жінкам,<br />
що кольори беруть останні<br />
для рушників і сорочок<br />
і в невід зморщок так неждано<br />
вганяють зляканих пташок.<br />
Одне дівчатко тонкостебле<br />
простерло руки і чека,<br />
коли впаде синиця з неба<br />
на сонцем вбілений рукав.<br />
А перестраханий лелека<br />
в повітрі крила розтрусив,<br />
і пальці замість пір’я — спеку<br />
вплели до жухлої коси.<br />
На самому вершечку голки,<br />
що утопилась в полотні,<br />
крильми тріпоче жваво сойка,<br />
аж стало боляче мені.<br />
І я благаю відпустити,<br />
і заполоч зелену рву,<br />
мене ж впевняють, що то літо<br />
у вушко затягло траву.<br />
І ніжна птиця, обізнавшись,<br />
склювавши визрілі слова,<br />
буде пришпилена назавше<br />
до голосного рукава.</p>

<div>




</div>

<p>***</p>

<div></div>