<strong>Семенко Михайль – Русокосою оточила </strong>
<p>В моїй душі —<br />
Уїтмен і Стріндберг.<br />
Русокосою оточила.<br />
Я взнав, що вона любить буйність і вітер —<br />
Жить мені взнав, далі несила, несила.</p>
<p>Очі мої<br />
Знов опромінює сутінь фоном безбарвним.<br />
Завтра. Не буду я завтра бачить її.<br />
Може так хочу. Може так треба.<br />
Бо в грудні я бавлюся травнем.</p>
<p>На душу свою я насунув фіранки.<br />
Тиху лампадку свічу у кутку.<br />
Вечора хочу! А в серці все ранки —<br />
Ранки і ранки в моїм затишку.</p>

<div>




</div>

<p>Куди я подінусь від улиці звуків?<br />
Куди заховаюсь од сурм і сирен?<br />
В кімнаті — газелі, романси, мазурки, —<br />
І я, і вона — не оден, не оден!</p>
<p>В душі моїй холод. Зневага. Стріндберг.<br />
Усе найсвятіше злилось у канкан.<br />
І зорі, і люди — весь світ в мені вимер,<br />
І я погасаю від танучих ран.</p>
<p>8. XI. 1916. Владивосток</p>
<p>__________________________________<br />
Уітмен Уолт (1819—1892) — американський поет.<br />
Стріндберг Ю.-А. (1849—1912) — шведський письменник.</p>

<div></div>