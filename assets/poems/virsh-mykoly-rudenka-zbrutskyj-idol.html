<p><strong>1</strong></p>
<p>Коли на мене впав отой удар,<br />
В якому я впізнав космічну руку —<br />
Найвища благодать, солодкий дар,<br />
Що згодом обертається на муку;</p>
<p>Коли мене від психолікарів<br />
Вели мої опікуни дрімучі —<br />
Я в київському скверику зустрів<br />
Гранітну стелу, знайдену у Збручі.</p>
<p>Напевне, копія. Та я завмер —<br />
Це ж те, що з мене хворого зробило:<br />
Живу гармонію космічних сфер<br />
На стелі висікло чиєсь зубило.</p>
<p>І я поволі впевненість дістав,<br />
Що в мене десь попереду роки є:<br />
Найліпшим лікарем для мене став<br />
Дулібський каменяр-сучасник Кия.</p>
<p>О пращуре! Ти світ в мені підпер,<br />
Що гинув, ніби у посуху жито.<br />
А може, ти — це я із давніх сфер,<br />
Бо знаю, що тобою пережито.</p>
<p><strong>2</strong></p>
<p>Тебе вважали диваком, бо ти<br />
Шукав лиш знань — не коні і не вівці.<br />
В душі вигойдував живі світи,<br />
А спав на вкритій бур’яном долівці.</p>
<p>У тебе й доля, мов у дивака —<br />
Не схожий на поважного дуліба:<br />
Хтось на поріг поставить молока.<br />
А хтось на призьбі залишає хліба.</p>
<p>Є тільки злидні — й жодних запорук,<br />
Хоч хворі йшли з найдальшої округи:<br />
Простим накладенням кощавих рук<br />
Ти виганяв з людей тяжкі недуги.</p>
<p>Та часом від думок занемагав:<br />
Всіх таємниць не розгадав до скону.<br />
І ти моливсь до неба, ти благав:<br />
Безмежний світе, відгорни запону!</p>
<p>І сталося: на тебе впав Огонь,<br />
Що десь живе поза ночами й днями —<br />
Немовби космос до своїх долонь<br />
Взяв мозок твій, щоб виповнить<br />
знаннями.</p>
<p><strong>3</strong></p>
<p>Ми бачим світ неначе із–за ґрат —<br />
Впадає в око грубе, пересічне.<br />
Лиш мозок — це єдиний апарат,<br />
Що здатний зазирати в потойбічне.</p>

<div>




</div>

<p>Але ж не сам, не сам — у нього б’є<br />
Та блискавка, що духом володіє;<br />
Святий вогонь, що все єство твоє<br />
Щедротно сповнює жаданням дії.</p>
<p>Він душу тимчасово роз’єдна<br />
Зі смертним тілом — роботом неситим:<br />
Нехай вона той Всесвіт упізна,<br />
Що є лише для обраних відкритим.</p>
<p>Ти все переживеш, що вже колись<br />
На цій землі пережили до тебе —<br />
Бо не в одну вже голову влились<br />
Знання, котрі дарує людям небо.</p>
<p>Душа твій мозок осідлає знов —<br />
Тепер він тільки небові покірний.<br />
Ти людям понесеш свою любов —<br />
Учитель їхній і наставник вірний.</p>
<p>Хтось на поріг поставить молока —<br />
І непомітно шасне за оселю.<br />
А ти береш зубило й молотка,<br />
Щоб день при дні сікти гранітну скелю.</p>
<p><strong>4</strong></p>
<p>Це неминуче виникає: як<br />
Зобразити Творця землі і неба —<br />
Він тільки Дух, що все довкруж просяк,<br />
Чи в образ наш його прибрати треба?</p>
<p>І мимоволі ти йому даси<br />
Людське обличчя: у гранітній з’яві<br />
То буде Батько…<br />
Так в усі часи.<br />
Він карбував себе в людській уяві.</p>
<p>Перегуком воскреслої луни<br />
Тебе той образ в просторінь покличе:<br />
У світі є чотири сторони —<br />
На кожну з них він має по обличчю.</p>
<p>Ні, ти не формул ждав серед тривог,<br />
Щоб їх наповнити Всесвітнім Духом:<br />
Над Збручем встав Чотириликий Бог<br />
Під кам’яним дулібським капелюхом.</p>
<p>Перун з–під криса оглядав жита,<br />
Готовий стріли кинуть при потребі<br />
З грозових туч…<br />
І формула ота<br />
Була вогнем написана на небі.</p>
<p>…Отак міркуючи, я сквер пройшов,<br />
Де стрижені кущі стоять стіною.<br />
Я чув не дзвін, а шурхіт підошов —<br />
Опікуни рушали вслід за мною.</p>
<p>Що ж діяти? Нехай ідуть, нехай —<br />
Я ждав тебе, усіх поетів бідо.<br />
Рятуй мене. веди і надихай,<br />
Люстерко Всесвіту —<br />
Дулібський ідол.</p>
<p><em>15-18.05.1981, Мордовія</em></p>

<div></div>