<strong>Леся Українка – «Скрізь плач, і стогін, і ридання…»</strong>
<p>Скрізь плач, і стогін, і ридання,<br />
Несмілі поклики, слабі,<br />
На долю марні нарікання<br />
І чола, схилені в журбі.</p>
<p>Над давнім лихом України<br />
Жалкуєм-тужим в кожний час,<br />
З плачем ждемо тії години,<br />
Коли спадуть кайдани з нас.</p>

<div>




</div>

<p>Ті сльози розтроюдять рани,<br />
Загоїтись їм не дадуть.<br />
Заржавіють від сліз кайдани,<br />
Самі ж ніколи не спадуть!</p>
<p>Нащо даремнії скорботи?<br />
Назад нема нам воріття!<br />
Берімось краще до роботи,<br />
Змагаймось за нове життя!</p>
<p>[1890]</p>

<div></div>