<strong>Мозолевський Борис – Червень</strong>
<p>І не жона, й не наречена —<br />
Ішли степами без доріг.<br />
І божевільні квіти червня<br />
Тобі тулилися до ніг.</p>

<div>




</div>

<p>І яструб довго плив над нами,—<br />
Чого він плив, чого хотів?<br />
Зринали в небо цвіркунами<br />
Жита, від сонця золоті.</p>
<p>Я цвів тобою і для тебе,<br />
І ти світилася в мені.<br />
В твоїх очах гойдалось небо<br />
Із хижим яструбом на дні.</p>

<div></div>