Костенко Ліна – Тут обелісків ціла рота…<p>Тут обелісків ціла рота.<br />
Стрижі над кручею стрижуть.<br />
Високі цвинтарні ворота<br />
високу тишу стережуть.<br />
Звання, і прізвища, і дати.<br />
Печалі бронзове лиття.<br />
Лежать наморені солдати,<br />
а не проживши й півжиття!<br />
Хтось, може, винен перед ними.<br />
Хтось, може, щось колись забув.<br />
Хтось, може, зорями сумними<br />
у снах юнацьких не побув.<br />
Хтось, може, має яку звістку,<br />
які несказані слова…<br />
Тут на одному обеліску<br />
є навіть пошта польова.</p>

<div>




</div>

<p>автор: <strong><a href="http://onlyart.org.ua/?page_id=5118">Ліна Костенко </a></strong></p>

<div></div>