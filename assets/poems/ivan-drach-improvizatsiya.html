<strong>Іван Драч – Імпровізація</strong>
<p>Вітре, вітре, дми на ватру,<br />
Постав мені, вітре, варту,<br />
Щоб моя бурханна ватра<br />
Лише сонця була варта.</p>
<p>Постав варту з трьох стеблинок,<br />
З трьох стеблинок-вартовинок,<br />
Щоб вони, ці дивні чати,<br />
Вміли дихати й мовчати.</p>

<div>




</div>

<p>Як вона прийде до ватри,<br />
Щоб вони не встали з варти,<br />
А щоб дихали й світили,<br />
Щоб їй смуток золотили.</p>
<p>Вітре, вітре, як їй тужно,<br />
Як недужно, як сутужно!<br />
Може ж моя дивна ватра<br />
Лише сміху її варта,</p>
<p>Та хай світять три стеблинки,<br />
Хай вартують вартовинки,<br />
Хай вогнем стають потому —<br />
Всі ми попелом у ньому…</p>

<div></div>