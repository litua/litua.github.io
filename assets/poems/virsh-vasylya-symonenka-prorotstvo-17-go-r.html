<strong>Василь Симоненко –  Пророцтво 17-го року</strong>
<p>Гранітні обеліски, як медузи,<br />
Повзли, повзли і вибилися з сил —<br />
На цвинтарі розстріляних ілюзій<br />
Уже немає місця для могил.<br />
Мільярди вір зариті у чорнозем,<br />
Мільярди щасть розвіяні у прах.<br />
Душа горить. Палає лютий розум.<br />
І ненависть регоче на вітрах.<br />
Коли б усі одурені прозріли,<br />
Коли б усі убиті ожили,<br />
То небо, від прокльонів посіріле,<br />
Напевно б, репнуло від сорому й хули.<br />
Тремтіть, убивці! Думайте, лакузи!<br />
Життя не наліза на ваш копил.<br />
Ви чуєте? На цвинтарі ілюзій<br />
Уже немає місця для могил!<br />
Уже народ — одна суцільна рана,<br />
Уже від крові хижіє земля,<br />
І кожного катюгу і тирана<br />
Уже чекає зсукана петля.<br />
Розтерзані, зацьковані, убиті<br />
Підводяться і йдуть чинити суд,<br />
І їх прокльони, злі й несамовиті,<br />
Впадуть на душі плісняві і ситі,<br />
І загойдають дерева на вітті<br />
Апостолів злочинства і облуд!</p>

<div></div>