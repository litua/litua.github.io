<strong>Леся Українка – Єврейська мелодія</strong>
<p>Ти не мій! розлучив нас далекий твій край,<br />
І вродлива чужинка забрала!</p>
<p>Ти там, може, знайшов незаказаний рай,<br />
Я ж без тебе, мов квітка, зів’яла.</p>
<p>І зостались мені лиш пісні та думки…<br />
Ті пісні наші бранці зложили,</p>
<p>Прислухаючись, як край Євфрату-ріки<br />
Вавілонськії верби шуміли.</p>
<p>Ті пісні не співались, у дні жалібні<br />
Арфи висіли смутно на вітах</p>
<p>І гойдались, неначе журились, сумні,<br />
По веселих утрачених літах.</p>
<p>На мовчазних устах не лунав тихий спів,<br />
Він на крилах думок у пустиню,</p>
<p>У зруйноване божеє місто летів<br />
І оплакував рідну святиню:</p>

<div>




</div>

<p>«Ти в руїнах тепера, єдиний наш храм,<br />
Вороги найсвятіше сплямили,</p>
<p>На твоїм олтарі неправдивим богам<br />
Чужоземці вогонь запалили.</p>
<p>Всі пророки твої від тебе відреклись,<br />
І левітів немає з тобою.</p>
<p>Хто погляне на стіни, величні колись,<br />
Покиває, сумний, головою.</p>
<p>Ти не наш, але вірними будуть тобі<br />
На чужині ізраїльські люди, –</p>
<p>Що господь сам обрав за святиню собі,<br />
Те довіку святинею буде!»</p>
<p>Милий мій! ти для мене зруйнований храм,<br />
Чи я зрадити маю святині</p>
<p>Через те, що віддана вона ворогам<br />
І чужій, неправдивій богині?</p>
<p>26.06.1896</p>

<div></div>