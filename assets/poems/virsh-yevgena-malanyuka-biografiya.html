<strong>Євген Маланюк – Біоґрафія</strong>
<p><em><strong>1.</strong></em></p>
<p>Завжди напружено, бо завжди — проти течій.<br />
Завжди заслуханий: музика, самота.<br />
Так без шляху, без батька, без предтечі.<br />
Так — навпростець — де спалює мета.</p>
<p>Все чути. Всім палать. Єдиним болем бути,<br />
Тим криком, що горить в кривавім стиску уст,<br />
І знать, що випало — загаснути забутим,<br />
І спомином кінця — кісток народних хруст.</p>
<p><em><strong>2.</strong></em></p>
<p>Так вийшовши з глухого степу,<br />
З зітхань страждальної землі,<br />
Вирізьблюю німий життєпис<br />
На дикім камені століть.</p>
<p>Так конструюю вічний образ<br />
На сірім цоколі часу,<br />
І мудрість просина, як кобра,<br />
Гадючим зоренням часу.</p>

<div>




</div>

<p>І розраховує, й шепоче,<br />
І виміряє кожен крок,<br />
Лиш електрична колють очі<br />
Крізь все мереживо морок.</p>
<p>Заплутують густіш і гірше<br />
Під діамантовий гіпноз,<br />
І тільки бачу — камні, вірші,<br />
І тільки чую — гул погроз.</p>
<p>І все боюсь: скінчиться термін,<br />
А я не скінчу завдання,<br />
І попливу один, без керми,<br />
У тьму вмираючого дня.</p>
<p><em><strong>3.</strong></em></p>
<p>Мушу випити келих до краю —<br />
Полиновий мед самоти,<br />
Так нещадно, так яро згоряю,—<br />
Чи побачиш, почуєш Ти?</p>
<p>Недорізаним звіром — вітер<br />
Проридає в страшний простор.<br />
(Там жито — надовго збите,<br />
Там чорним повітрям — мор).</p>
<p>А я мушу незморено-просто —<br />
Смолоскипом Тобі Одній,<br />
Я — кривавих шляхів апостол —<br />
В голубі надвечірні дні.</p>

<div></div>