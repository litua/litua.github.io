<strong>Василь Стус – Костомаров у Саратові</strong>
<p><em>Але що ж робити </em><br />
<em>живій душі у цій державі смерті? </em><br />
<em>                                В. Мисик</em></p>
<p><strong>I</strong></p>
<p>За роком рік росте твоя тюрма,<br />
за роком рік підмур’я в землю грузне,<br />
і за твоїм жалінням заскорузлим,<br />
за безголів’ям — просвітку нема.</p>
<p>Живеш — і жди. Народжуйся — і жди.<br />
Жди — перед сконом. Жди — у домовині.<br />
Не назирай — літа збігають згінні<br />
без цятки неба й кухлика води.</p>
<p>Ти весь — на бережечку самоти,<br />
присмоктаний до туги, ніби равлик,<br />
від вибухлої злості занепалий,<br />
не можеш межі болю осягти.</p>

<div>




</div>

<p>А світ весь витих, витух, відпалав,<br />
не вгамувавши вікової спраги.<br />
Він висмоктав із тебе всю одвагу,<br />
лишив напризволяще і прокляв.</p>
<p><strong>IV</strong></p>
<p>Задумалася свічка —<br />
повечоровий спах.<br />
Розрада невеличка —<br />
і голова в руках.<br />
Розіп’ятий на рами<br />
сосновому хресті,<br />
звіряєш самоті<br />
днедавні тарарами.<br />
Загублений між днів,<br />
не спам’ятаюсь досі.<br />
Під вибухами сосон —<br />
мов на морському дні.<br />
Важкі обвали літ<br />
і пам’яті провали.<br />
Але ж і дні настали —<br />
оцей вселенський гніт.<br />
Мій Боже, білий світ —<br />
це біле божевілля —<br />
не варт твого зусилля,<br />
то й бідкатися встид.</p>

<div></div>