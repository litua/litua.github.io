<p>Був березняк — стрункі берези<br />
Черкали темінь хмар важку.<br />
А восени дерева–Крези<br />
Жбурляли золото в ріку.</p>
<p>Тут здавна птахи яйця клали,<br />
І як у горах повелось,<br />
Сюди заходили марали,<br />
А часом — обважнілий лось.</p>
<p>Дерев не повалили люди —<br />
Стоять берези ще живі.<br />
Та поруч виросли споруди —<br />
Нові будинки житлові.</p>
<p>Вода холодна і гаряча.<br />
На кухні — холодильник, газ.<br />
У господинь привітна вдача —<br />
За стіл припрошують ураз.</p>
<p>Напевне, добрий в них прибуток<br />
Злиденності нема й ознак…<br />
Чому ж мене поймає смуток,<br />
Коли заходжу в березняк?</p>

<div>




</div>

<p>Де пролітала тінь від хмарки<br />
У річковій голубизні,<br />
З’явився сморід кочегарки,<br />
А поруч — ями вигрібні.</p>
<p>Обходять березняк марали,<br />
Тікають птахи за ріку —<br />
Бо засмітили й обікрали<br />
Життя в гірськім березняку.</p>
<p>А ще мене хвилює, мабуть,<br />
Оця загадка непроста:<br />
Що поселян веде і вабить —<br />
Яка в них віра і мета?</p>
<p>Мо’, в світі їхньому верховне —<br />
Лиш зручність, вигода оця,<br />
А що в людині є духовне —<br />
Про це ні гадки, ні слівця?</p>
<p>Ті бездуховні захаращі<br />
Уже не розмете аврал…<br />
Якщо це так. нехай би краще<br />
Тут панував гірський марал.</p>
<p><em>17.11.1986, Сибір</em></p>

<div></div>