<strong>Микола Вінграновський – Скажи мені, Дніпре…</strong>
<p>Скажи мені, Дніпре, в якому стражданні,<br />
Із серця якого народжений ти?<br />
Скажи мені, Дніпре, в якім сподіванні,<br />
З якої упав на степи висоти?</p>
<p>Чи, може, скорившись клекочучій силі,<br />
На землю упав лютувать, і стогнать,<br />
І чорним вітрам дарувати хвилі,<br />
Щоб клопоту з ними й зажури не мать?</p>
<p>Чи, може, упав ти на груди століттям<br />
У водах своїх освятити час?<br />
Та сонце твоє узялось верховіттям,<br />
І стогону твого напився Тарас…</p>

<div>




</div>

<p>Чим далі у вічність, тим в юність далі,<br />
Тим вище Тарас над тобою стає,<br />
І, повен минулих надій і печалі,<br />
Сьогодні він серце тобі віддає…</p>
<p>Клекочучий Дніпре! В якому народі,<br />
В якому народі народжений ти?<br />
Немеркнучий Дніпре! В якім переброді<br />
Народ переходить в майбутні світи?..</p>
<p>Ти в мого народу течеш біля мрії,<br />
Течеш біля серця безсмертям своїм,<br />
Скажи ж мені, Дніпре, які вітровії<br />
Все кличуть тебе крізь степи та гаї?..</p>
<p><em>1960</em></p>

<div></div>