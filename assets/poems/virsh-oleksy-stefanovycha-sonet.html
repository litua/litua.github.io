<strong>Олекси Стефановича – Сонет</strong>
<p>Із Подєбрад до Праги і назад,<br />
Щоб завтра знов полинути, як птиця,<br />
Якій ніде надовго не спуститься,<br />
Якій простір і вітер, а не сад.</p>
<p>Хай вигнання часами у стократ<br />
Бува темніш і тяжче, ніж темниця, —<br />
Іще ясніш і різьбленіше сниться<br />
На чорнім тлі золотоверхий град.</p>

<div>




</div>

<p>Давно душа подружена з піснями —<br />
І виться б їм над ночами і днями,<br />
Але мудріш од співу німота —</p>
<p>Владніше струн уміє вона звати<br />
У висоту, де світиться мета<br />
І віє дух офіри і посвяти.</p>
<p><em>Прага, 1929</em></p>

<div></div>