<strong>Олена Теліга – Поворот</strong>
<p>Це буде так: в осінній день прозорий<br />
Перейдемо ми на свої дороги.<br />
Тяжке змагання наші душі зоре,<br />
Щоб колосились зерна перемоги.</p>
<p>І те, що мрією було роками,<br />
Все обернеться в дійсність і можливість, —<br />
Нам буде сонцем кожний кущ і камінь<br />
У ці хвилини — гострі і щасливі!</p>
<p>Подумать тільки: наші села й люди,<br />
А завтра прийдемо — до свого міста!<br />
Захоплять владно зголоднілі груди<br />
Своє повітря — тепле та іскристе!</p>
<p>Та звідкись сум зловіщий вітер вишле,<br />
Щоб кинуть серце у крижаний протяг:<br />
Усе нове… І до старої вишні<br />
Не вийде мати радісно напроти…</p>

<div>




</div>

<p>Душа з розбігу стане на сторожі,<br />
Щоб обережно, але гостро стежить<br />
Всі інші душі — зимні чи ворожі —<br />
І всі глибокі поміж ними межі.</p>
<p>І часто серце запалає болем,<br />
А щось гаряче аж за горло стисне,<br />
Коли над рідним, тим же самим полем<br />
Зависне інша, незнайома пісня.</p>
<p>Чекає все: і розпач, і образа,<br />
А рідний край нам буде — чужиною.<br />
Не треба смутку! Зберемось відразу,<br />
Щоб далі йти — дорогою одною.</p>
<p>Заметемо вогнем любови межі,<br />
Перейдемо убрід бурхливі води,<br />
Щоб взяти повно все, що нам належить,<br />
І злитись знову зі своїм народом.</p>

<div></div>