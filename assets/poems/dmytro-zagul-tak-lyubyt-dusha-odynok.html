<strong>Дмитро Загул – “Так любить душа одинока…”</strong>
<p>Так любить душа одинока<br />
Далекий і тужний мотив:<br />
Журливе журчання потока<br />
І шелест пожовклих садів.</p>
<p>Крізь шибку малого віконця<br />
Так любо дивитись мені<br />
В ту мить, як по заходу сонця<br />
Конають кроваві огні.</p>

<div>




</div>

<p>В ту мить я пригадую знову<br />
Колишні щасливі часи,<br />
Пригадую давню розмову,<br />
Про що шелестіли ліси.</p>
<p>І знову в душі невеселій<br />
Встають верховинські згадки,<br />
Ліси, полонини і скелі<br />
У хвилі гірської ріки.</p>
<p>І знов причуваються дзвони,<br />
Що липнуть над рідним селом, –<br />
І довго душа не холоне,<br />
Шепоче вечірній псалом.</p>
<p>ПОЗА ЗБІРКАМИ. З РІДНОГО ПОЛЯ</p>

<div></div>