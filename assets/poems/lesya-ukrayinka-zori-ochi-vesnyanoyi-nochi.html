<strong>Леся Українка – «Зорі, очі весняної ночі!»</strong>
<p><strong></strong>Зорі, очі весняної ночі!<br />
Зорі, темряви погляди ясні!</p>
<p>То лагідні, як очі дівочі,<br />
То палкії, мов світла прекрасні.</p>
<p>Одна зірка палає, мов пломінь,<br />
Білі хмари круг неї, мов гори,</p>
<p>Не до нас носила вона промінь,<br />
Вона дивиться в інші простори…</p>
<p>Інша зіронька личко ховає<br />
В покривало прозореє срібне,</p>
<p>Соромливо на діл поглядає,<br />
Сипле блідеє проміння дрібне.</p>
<p>Ти, прекрасна вечірняя зоре!<br />
Урочисто й лагідно ти сяєш,</p>

<div>




</div>

<p>Ти на людське не дивишся горе,<br />
Тільки щастя й кохання ти знаєш.</p>
<p>Як горить і мигтить інша зірка!<br />
Сріблом міниться іскра чудесна…</p>
<p>Он зоря покотилась, – то гірка<br />
Докотилась сльозина небесна.</p>
<p>Так, сльозина то впала. То плаче<br />
Небо зорями-слізьми над нами.</p>
<p>Як тремтить теє світло! Неначе<br />
Промовля до нас небо вогнями.</p>
<p>Горда, ясна, огнистая мова!<br />
Ллється промінням річ та велична!</p>
<p>Та ми прагнем лиш людського слова,<br />
І німа для нас книга одвічна…</p>

<div></div>