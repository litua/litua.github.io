<strong>Антонич Богдан-Ігор – Світанок</strong>
<p>Сплигнула ніч з шумких дерев,<br />
втікаючи понад дахами.<br />
Замаяв голуб і дере<br />
крильми хмарин іржаві плями.</p>

<div>




</div>

<p>Мов дзенькіт товчених склянок,<br />
ясна музика підпливає.<br />
Світанку куриться вино,<br />
і небо в синяві безкрає.</p>
<p>Аж юне серце затремтить,<br />
незаспокоєне й несите.<br />
Устами спраглими в цю мить<br />
всю хмільність світу хочу спити.</p>

<div></div>