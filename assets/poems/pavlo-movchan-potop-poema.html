<strong>Павло Мовчан – Потоп (Поема) </strong>
<p><strong>1.</strong></p>
<p>Так, я тут був. І ви були тут всі<br />
до того ще, як піднялися води.<br />
Це в душах наших той потоп осів,<br />
після якого розрослись народи.</p>
<p>Адам — це ти. І Єва також — ти,<br />
і Ной потопний вийшов з твоїх чресел.<br />
Ти все живе любов’ю освятив,<br />
коли сідав до рятівничих весел.</p>
<p>Яке зухвальство майструвать ковчег,<br />
усім на подив думати про «потім»,<br />
яке безглуздя — світ же безберег —<br />
і про спасіння думать при потопі.</p>
<p>Країну мертвих переплить — забуть,<br />
не втратить глузду від журби-печалі,<br />
дощі поземні поза часом йдуть,<br />
і води піднялися величальні…</p>
<p>Дивуюсь — наповіщо я живий? —<br />
коли під днищем хлюпає скорбота.<br />
Невже до втрати світу я вже звик?<br />
Вода позаду, і вода навпроти…</p>
<p>І вимила із пам’яті вода<br />
імення всі і все колись прожите?<br />
Землі немає, протікає дах,<br />
і межі часу водами розмито…</p>
<p>Трива хвилина, довша, аніж вік,<br />
і стало тісно й затхло у ковчезі;<br />
сон налягає, не зімкнуть повік —<br />
з очей струмує погляд гостролезий…</p>
<p>І виринають з глибини мерці,<br />
і начиння спливає непотрібне.<br />
Де плакальщиці, де усі журці?<br />
До днища кругло приростає срібло…</p>
<p>В облавки глухо роги стукотять.<br />
З води кругліють підняті копита —<br />
не зміг я вас, не зміг порятувать:<br />
бог гніву лютий, а вода — несита…</p>
<p>Не зміг усе насіння вберегти,<br />
і втрати всі осіли в чорній книзі…<br />
Мій обрій стане колом самоти,<br />
який переступити не в спромозі.</p>
<p>Ковчег пливе по спинах, по горбах,<br />
деревам мертвим розтинає крони,<br />
з руки моєї уже рветься птах,<br />
і корчиться вже корінь виногрона…</p>
<p>Шукає шпарку в днищі, щоб втекти<br />
в нечисту повінь, води каламутні,<br />
які пронозять місяці й хрести,<br />
рубіни гострі і шпилі могутні.</p>
<p>О книго врат! На чорних сторінках<br />
я прочитаю яблуні з вугілля;<br />
шугне вогонь, як білка, по листках,<br />
кіптюгою сійне колишнє зілля.</p>
<p>Пливу й дивуюсь, я зберіг словник<br />
речей забутих в підковчезнім світі:<br />
«колиска», «прядка», «ночви», «лойовик»,<br />
що ані з звуків зіткані, ні з літер.</p>
<p>Вони ніби сховалися в мені,<br />
ізмалившись в свідомості до маку.<br />
А числа всі зосталися на дні,<br />
таблиці днів занурились в муляку.</p>
<p>Забув, окрім Ареса, всіх богів,<br />
складав молитву тільки богу гніву —<br />
безпам’ятство не має берегів,<br />
а води ці розлиті не для співу.</p>
<p>Шубовськають прокльонів кругляки,<br />
бо руки в’яже гаддя, як мотуззя,<br />
а до повік налипли копійки,<br />
і самота окреслилась у крузі.</p>
<p>Останній кінь облавок люто гриз,<br />
іржав, немов просився в чорну книгу.<br />
Я плив в ковчезі головою вниз<br />
і кружеляв на місці, наче дзига.</p>
<p>В ногах пітьма, зверх голови — пітьма…<br />
Куди пливе кочег? В країну мертвих?<br />
Ні просвітку, ні прогадку нема —<br />
душа сп’яніла в тванній круговерті…</p>
<p>Куди що тоне? Д’горі? Чи на дно?<br />
У води кинув непотрібний жорен…<br />
Плавба в нікуди сприкрилась давно…<br />
Небесні води також непрозорі.</p>
<p>Ні серафимів, ні крилатих риб,<br />
утоплеників бачу корчуватих…<br />
Допоки ще триватиме цей триб?<br />
І де ж той шпиль святого Арарату?</p>
<p>Натрапив в словнику на слово «рід»,<br />
і пригадав Михайла та Устима,<br />
і, мов жаринки, заховав на спід<br />
душі своєї — в каламуті диму…</p>
<p>Жбурнув у воду й давні копили,<br />
і биту шашелем прадідову ковганку,<br />
живицею ж облавка засмолив<br />
собі повіки, щоб проспать до ранку.</p>
<p>І радісна наснилась Оболонь,<br />
і Сом, і Кульбак, і Зима, й Сулими…<br />
І чую їхні потиски долонь,<br />
і бачу — з урн валує клоччя диму…</p>
<p>Чому вони вітають — не питай,<br />
бо твій ковчег знайшов нарешті землю.<br />
Вона ж хоча піщана, та свята,<br />
і вирвавсь вигук: — Я й таку приємлю!</p>
<p>Так, я тут був. І ви були тут всі…<br />
що до Адама… до часів потопу…<br />
— Куди лише той мул віків осів? —<br />
ніяк не можу й досі розчолопать…</p>
<p>Скрізь заганяють палі у піски,<br />
що радісно в безпам’ятстві біліють.<br />
Та хто ж гортає чорні сторінки? —<br />
Дивлюся в небо тупо, без надії…</p>
<p><strong>2.</strong></p>
<p>«Я» не було. І «ВИ» були окремі…<br />
Лише був жар в череслах та крижах,<br />
була жага незвідана й недремна,<br />
і, мов струна, бриніла ще межа…</p>
<p>Не обірвали б, то й могло б не бути<br />
ані мене, ані солодких слів.<br />
Губ пелюстки вам розхиляла сутінь,<br />
щоб я пилком легесеньким осів.</p>
<p>Ні, ще не «я», а зваба та стремління:<br />
краплина меду й крапля дощова<br />
зійшлись, щоб розчинитися в кипіння,<br />
і лінія зімкнулась кругова.</p>
<p>Вниз по спіралі і по ній же вгору<br />
ти виринав, щоб нуритися знов.<br />
Ні, ще не «ти», а рідина прозора,<br />
в якій скупенько засвітилась кров.</p>
<p>У ній уже зімкнулося минуле,<br />
і сходились з двох боків два світи,<br />
змикалися небесні дві півкулі,<br />
і промінець в’язався золотий.</p>
<p>Краплинка, непомітна в океані,<br />
напружений від млості пухирець,<br />
«Я» одночасно в очі ваші глянув,<br />
ні, ще не «я», двогострий промінець.<br />
Ви прагли не м е н е, а насолоди,</p>
<p>довічного занурення й злиття:<br />
в його очах був чоловічий подив,<br />
в твоїх зіницях поклик до життя.</p>
<p>Вічувши своє місце ув огромі,<br />
окремішність свою і власний жах,<br />
її очима глянув на солому,<br />
дле він лежав так, ніби на ножах.</p>
<p>Там я, о ні, а зав’язь вечорова<br />
втягла у себе й о г о риси всі:<br />
м е н е понесло у потоках крові,<br />
хоч т и ішла босоніж по росі…</p>
<p>…І я поплив, сліпий, але видющий,<br />
промацуючи радістю пітьму,<br />
наче горіх в прозорій шкаралущі,<br />
дививсь навсебіч, але все — в диму…</p>
<p>Та знав, що мене носять по Тіамту<br />
потоки вод солоних і святих.<br />
В о н а ж, в цю мить пшениці повний лантух<br />
завдавши, гнулась знов від ваготи…</p>
<p>А барабани, ревучи, молотять,<br />
у молотарці миготять снопи,<br />
і вістюки м е н е скрізь тебе колють —<br />
пірни в солому, тільки не втопись…</p>
<p>Бо я вже є, в горіховім суденці<br />
пливу, бортами стукаю в живіт, —<br />
ти чуєш, як відлунює у серці<br />
моя плавба й мій горішаний світ…</p>
<p>А в і н ножем все перевесла ріже<br />
і слухає, як завиває пас.<br />
— Та швидше обертайсь! — зіпає він же<br />
на те-бе, ні, віднині вже на н а с…</p>
<p>І я зерном тужавію щомиті,<br />
у кулі тверднуть всі мої кістки,<br />
а твої груди молоком налиті —<br />
по них повзуть, мов п’явки, вустюки…</p>
<p>Це т и їх називаєш ко-лос-ка-ми,<br />
вони ж стожаллям бачаться мені,<br />
у вас свій вік, а я ж поза віками,<br />
у дочасових нуртах, в глибині.</p>
<p>В мені щось є від риби і від пташки —<br />
ще ж стільки перевтілень мене жде:<br />
людиною народжуватись важко,<br />
все втягнеться, і хвіст не відпаде…</p>
<p>Оці плавці руками стануть згодом,<br />
щоб твої груди, нене, поторкать;<br />
та поки що пливу по теплих водах,<br />
занурений в досутню благодать…</p>
<p>Нахлюпують у човен води смерті…<br />
—Богине Іштар, де вже той Урук?<br />
Світ безберегий, я в човні запертий<br />
і тільки чую хвиль високих стук…</p>
<p>То кулаки гамлесять тебе, нене,<br />
щоб я у смертних водах утопивсь;<br />
солом’яним став світ, що був зеленим,<br />
стовпи полови вгору піднялись…</p>
<p>—Греби! Греби скоріше, Уршанабі,<br />
долоні притули до живота.<br />
Бо чоловічі руки, наче краби,<br />
повзуть, щоб розірвать тобі вуста.</p>
<p>—Уту!— гукнула голосом спасенним,—<br />
Всезрячий ти й по правді воздаєш!<br />
Світ з чорного переінакш в зелене<br />
і погаси в очах вогонь пожеж!</p>
<p>До тебе прихилила слух Інанна,<br />
жбурнула й о м у в очі вустюки:<br />
і миттю заболіли мені рани,<br />
і присмоктались до грудей п’явки…</p>
<p>Я захлинувсь, бо похитнувся човен —<br />
у небі перехнябивсь молодик,<br />
і закуріла на весь світ полова,<br />
зернина заховалась під язик…</p>
<p>Під язиком мовчальним та під серцем<br />
у подихах мене таїла ти,<br />
впокоївши руками води смерті,<br />
спинила сльози, щоб я міг пливти…</p>
<p>І я поплив — хвала богині Намму!<br />
Угледівши дві брами твоїх віч, —<br />
о матінко! Стоять віки за нами,<br />
попереду я бачу ряд сторіч.</p>
<p>Голос вирвавсь на волю — кричав я чому, —<br />
що, з пітьми виринаючи, нурюсь в пітьму?</p>
<p>Що сирітство відчув? Що болючий розрив?<br />
Чи тужбу за потоком, в якому я плив?..</p>
<p>Холод? Дотики пучок пекучих? Чи жар?<br />
Я лежу, як лежав колись в і н на ножах…</p>
<p>Та чому на мені не й о г о кров — т в о я?<br />
В головах стовп полови високий стояв…</p>
<p>Пополам розділили поділений час,<br />
роз’єднали нам кров, відокремили нас…</p>
<p>У руках повитухи виблискує ніж, —<br />
та втопи ж його в мене, благаю, скоріш!</p>
<p>Бо дарована воля велика й гірка,<br />
бо долоня торкає мене шкарубка.</p>
<p>Чую, в ночвах хлюпоче знайоме тепло,<br />
і занурююсь знову у те, що було, —</p>
<p>розчиняється тіло у лоні води:<br />
відпустіть, відпустіть — відпливу назавжди!</p>
<p>— О безпомічна воле, позбавлена сил! —<br />
я кричав, наді мною ж когут голосив…</p>
<p>Відпливаю від т е б е щомиті, поглянь,<br />
я знемігся в плавбі від води та хитань…</p>
<p>О заступнице Дано, м е н е порятуй,<br />
поверни в лоно неньки, верни німоту!</p>
<p>Твоїми я очима прядку бачу,<br />
тчу пучками твоїми полотно,<br />
щовечора слізьми твоїми плачу,<br />
стираючи з колиски порохно.</p>
<p>І лойовик підсліпувато блима<br />
на ночви, повні теплої пітьми.<br />
Мене нема, та я для тебе зримий —<br />
вже зеленію на краю зими…</p>
<p>Ще безіменний, без таблиці долі,<br />
хоч наперед обчислений вже вік…<br />
І матері вже маряться престоли?<br />
А може ж, ясла? Глиняний засік?</p>
<p>Та хвилі днів від себе відгортаєш<br />
і дивишся за обрії нічні,<br />
я вже пливу, як янголятко з раю,<br />
не знаючи нічого про земні<br />
оті страждання, болесті та муку,<br />
я чую в голосах чужих розпуку —<br />
то не радіють — тужать по мені…</p>
<p><strong>3.</strong></p>
<p>Плоть від плоті твоєї, від крові кровина,<br />
я — накільчена в роті твоєму зернина…</p>
<p>Час обрушивсь ураз, білий світ хилитнувся<br />
і, ковтнувши повітря, ізнов захлинувся…</p>
<p>Бо не викричать розпач глибокий з єства,<br />
що до рук сповивальних уже доплива.</p>
<p>Тінь від тіні твоєї і пагінець твій —<br />
наповіщо мене сповивати в сувій?..</p>
<p>В’яжуть руки, і ноги, і волю мені! —<br />
наче кокон, лежу у глибокім човні…</p>
<p>Відпустіть, відпустіть — попливу, попливу<br />
від життя, в забуття, в течію глибову…</p>
<p>Час почався, почув, як годинник зацокав:<br />
він викрапував рівно в пісок із потоку…</p>
<p>Час почався, крутились іржаві трибки,<br />
і намітилась тріщина в ньому:<br />
було видно її крізь усі сповитки<br />
і крізь шкіру мою пелюсткову…</p>
<p>Час почавсь — полотно розірвалось навпіл,<br />
і запахли кожухом ягнята.<br />
І від ноші важкої розчахувавсь стіл,<br />
бо на ньому був час ледь початий…</p>
<p>«Благодатная жоно!» — ніхто не співав…<br />
Ти ж лежала, як сніг, на соломі.<br />
На стільниці від тебе я десь відпливав,<br />
відчуваючи зв’язану втому.</p>
<p>Я упився найпершим повітря ковтком,<br />
і твій вік задля мене змалився…<br />
Перший сон увійшов, як в вуста молоко…<br />
Перший янгол уперше з’явився…</p>
<p>Пастухів я побачив, побачив волхвів<br />
і промінчик зорі над собою<br />
і збагнув глибину незнайомих ще слів:<br />
«Наділи його, боже, судьбою…»</p>
<p>…Ладан, золото, миро — в ногах,<br />
і хвала, і крізь сльози — молитва:<br />
— Хай не буде хоч він яко наг, яко благ,<br />
він же частка твоя і твій витвір…</p>
<p>Шепотіння сухе… і долоні тепло…<br />
І ув’язнена воля в сповитку,<br />
і обірваний світ, що стягнувся вузлом,<br />
і у плоть мою заткану нитку</p>
<p>я відчув… І на нитці лляній хилитнувсь,<br />
приторочений міцно до стелі…<br />
Я по ній павучком піднімусь, піднімусь<br />
і спасусь від нічної купелі…</p>
<p><strong>4.</strong></p>
<p>Життя в мені відкрилось, наче храм,<br />
в якому виголошують пророцтва.<br />
Прибивсь сюди я і забув про там,<br />
повітрям губи змочено, як оцтом…</p>
<p>Я тут в човні, у ситі для життя,<br />
в розгойданій під стелею колисці,<br />
і на два боки плевели летять —<br />
ростуть внизу замети золотисті.</p>
<p>Мов маятник — вона: сюди-туди<br />
хитається і міряє хвилини,<br />
ні, то байдак, що вивергнувсь з води,<br />
в якому задихається рибина…</p>
<p>Не волочіть те судно по землі,<br />
тугі вервечки вам обріжуть плечі.<br />
Присядьте при високому столі<br />
і погамуйте пристрасті старечі…</p>
<p>Іваном? Можна… Краще вже Павлом…<br />
Та що мені до вашого імення?..<br />
Літа полова густо над столом,<br />
у хаті каламутить світлодення…</p>
<p>І ти схиляєш, матінко, лице:<br />
до ластовинок золотих знайоме,<br />
змальоване веселим промінцем,<br />
у облямівку кіс чи то соломи.</p>
<p>За вінця губ переливався сміх,<br />
а очі перекинуті від мене:<br />
у них розтанув сповивальний сніг —<br />
повітря запрозорилось зелене…</p>
<p>Це нове море — в ньому кожен звук<br />
свій колір має і свою стежину…<br />
— Синочку мій — це дев’ять тих сполук,<br />
що творять райдугу в повітряних глибинах.</p>
<p>— Синочку мій! — це ніжність, це злиття,<br />
це кров моя, що йшла по пуповині…<br />
—Ой матінко! — повітря — це життя,<br />
воно нас відокремлює віднині…</p>
<p>Воно ввіходить з подихом, мов клин,<br />
і розтискає тріщину щомиті.<br />
— О матінко! — кричу. — Я знов один,<br />
пливу повітрям в дзеркалі розбитім.</p>
<p>Коли я до землі, скажи, спущусь<br />
з висот підстельних, з царського престолу?<br />
Вітрильник світла сутінню напнувсь,<br />
і лодія викреслює півкола…</p>
<p>В очах моїх відбився навпаки<br />
весь світ, бо я задивлений у воду.<br />
У ночвах з мене змили шар луски<br />
і записали в карту родоводу.</p>
<p>Вже витіснився з пам’яті той світ,<br />
в якому притабанив до Уруку,<br />
відгукувалось серце на магніт,<br />
коли до мене прихиляла руку.</p>
<p>Безпам’ятство настало, забуття —<br />
немовби світло змило все минуле,<br />
крізь губи наливалося життя<br />
і поділяло мозок на півкулі…</p>
<p>В одній відлунням буде те весь вік,<br />
що збудеться і смутками, і снами,<br />
а друга — по зернинці, як засік,<br />
наповниться іменнями й словами.</p>
<p>І найсолодші: «ма-ма», «ба-ба», «дід» —<br />
крізь лійку горла в розум западуться…<br />
Який далекий, безберегий світ,<br />
де хвилі днів в колиски днище б’ються…</p>
<p>Пливу… пливу… у балках по снігах,<br />
по ручаях та по розмоклій глині,<br />
і тісно водам в рваних берегах,<br />
і мені тісно у своїй лушпині…</p>
<p>Крізь соломинки цівками стіка<br />
блакить весняна та прозорі тіні,<br />
а кокон кільчик серця протика,<br />
і пучечки ворушаться корінням.</p>
<p>Ворушаться — їм ґрунту не вхопить, —<br />
колиска глухо чоркає об кригу,<br />
і скрапує твій час за миттю мить,<br />
і хтось розкрив життєву твою книгу…</p>
<p>Сон переходить в сон, а день у ніч,<br />
вода переливається у воду,<br />
на рівні хмар пливе тобі навстріч<br />
ковчег, який спасе усі народи…</p>
<p>Майбутнє буде — рівень його ось:<br />
на скелі нерозгадана позначка;<br />
призначене народження збулось,<br />
і прохолола родова гарячка.</p>
<p>Збулась висока повінь весняна,<br />
зірвало міст і залило криницю:<br />
добуде рідну землю аж зо дна<br />
тобі у дзьобі непомітна птиця.</p>
<p>З ковчега вийде весь минулий світ,<br />
і ти впізнаєш Єву та Адама,<br />
і зайдеш ти, як в потойбічний світ,<br />
в своє життя, ввійшовши, мов до храму.</p>
<p>Всі ті, хто був до тебе, вже пливуть,<br />
бо води забуття раптово скресли,<br />
побачиш їх крізь ночі каламуть —<br />
в руках у них стеблини, наче весла…</p>
<p>Вони у світло нурять колоски —<br />
ковчег пливе, прискорюваний вітром;<br />
тут всі строї, взувачки всі… віки:<br />
пра-пра-пра-пра-прадід мій потойсвітній…</p>
<p>Останній, хто в шеренгах тих стояв,<br />
застебнутий в розмоклу вже шинелю,<br />
був в і н, і шибку криги протирав,<br />
щоб зазирнуть крізь неї у оселю.</p>
<p>Аби мене побачить в сповитку,<br />
він фінську кригу протирав до крові<br />
і, соломинку стиснувши ламку,<br />
в губах замкнув невиказане слово.</p>
<p>Воно крізь сніг звучало як «прости»…<br />
А я крізь призму криги бачив рану,<br />
і дірку в шапці, мокрій від сльоти,<br />
і лід у валянках, що й повесні не тане…</p>
<p>Я бачив у кишені перший лист,<br />
де всі слова хімічні розповзлися,<br />
та звуки всі в повітря піднялись,<br />
і гримнув постріл — ключ розпорошився…</p>
<p>Твої слова, убиті на льоту,<br />
ударять в шибку і мене розбудять;<br />
і я заплачу вперше в німоту,<br />
немов крижинка захолоне в грудях…</p>
<p>І всюдисущий смерті посланець,<br />
слухняний Намтар пролетів незримо,<br />
пролопотів: отець-отець-отець…<br />
в повітрі залишивши смужку диму…</p>
<p>Мене він бачить з відстані життя,<br />
крізь синю шибку, танучу крижину…<br />
Проте він тоне, тане в забуття,<br />
затиснувши у жмені соломину.</p>
<p>І з кожним похитом колиска відплива<br />
все далі й далі — з пучок час стікає…<br />
Під днищем, наче стрілка часова,<br />
колиски тінь невтомно кружеляє.</p>
<p>Звідкіль мені знайомий білий світ,<br />
хоча і чорний зовсім не забутий?..<br />
Заноситься до хати околіт,<br />
дід хреститься швидкоруч до покуття.</p>

<div>




</div>

<p>Нарешті мені вибрано ім’я,<br />
і пам’ять призвичаїлась нарешті,<br />
що вище всіх вознесений тут я<br />
і відхиляю присуди тутешні.</p>
<p>Та чи ж спроможне це ім’я вмістить<br />
усі світи та обрії високі?<br />
Проте його нічим уже не змить —<br />
ні сутністю, ні світляним потоком….</p>
<p>Не камінь ти, не подорожник ти,<br />
ти — ім’ядавець і за камінь старший,<br />
хто зрятував весь світ від німоти,<br />
словами білий простір возз’єднавши…</p>
<p>До тебе? При тобі? Чи ще до всіх?<br />
На поклики глибокі обізвались<br />
вода водою, а снігами — сніг,<br />
і кулями смертельними — метали…</p>
<p>Соломою відлунили жита,<br />
а мною ж вся любов твоя, матусе,<br />
мене підносять руки до Хреста:<br />
ще вище — над собою — вознесуся…</p>
<p>На куль соломи згодом покладуть,<br />
що хилитнеться, наче пліт розшитий,<br />
щоб знав, твоя земна далека путь<br />
проляже в морі збуреного жита…</p>
<p>Торкають хвилі, і летить пилок,<br />
і засипає вщерть мою колиску.<br />
Повзе, повзе зелений колосок,<br />
і жайвір лет заточує так низько,</p>
<p>що пучками погладжу йому хвіст<br />
і причешу насторчену пір’їнку.<br />
Ось зараз встану я на повен зріст<br />
й почую вигук зляканий: — Мій синку!</p>
<p>Плуг золотий і золотий ярем<br />
впадуть із неба — обпечуть долоні,<br />
і борознами рідний чернозем<br />
збуруню я суденцем плоскодонним.</p>
<p>За день — життєвий простір обпливу,<br />
у глибині побачу городища,<br />
розділить проділ степову траву,<br />
або точніше, тріщина з-під днища.</p>
<p>По ліву руч — зазолотіє степ<br />
і табунами загуляють коні,<br />
розкинеться безмежжя золоте,<br />
де молоко дзвенить золотодзвонно…</p>
<p>Золоторунні вівці йдуть до рук,<br />
щоб золото здоїв я до відерця,<br />
і в золото відлитий вічний лук<br />
стрілу занурить у тремтливе серце.</p>
<p>По праву руч — жита, жита, жита<br />
і перепел принадно підпадьомка,<br />
пилку хмаринка жовто проліта,<br />
хитається колиска-плоскодонка.</p>
<p>Метелики на бильцеві цвітуть<br />
і, відпурхнувши, рушать моє судно;<br />
вже бачу я крізь жовту каламуть<br />
свої свята майбутні й свої будні…</p>
<p>Ось дід в сорочці довгій, наче бог,<br />
мене під саме небо підіймає,<br />
і сонечко золотить нас обох,<br />
немов готує вхідчини до раю.</p>
<p>О всемогутній, в тебе на чолі<br />
хто проорав цю тріщину глибоку?<br />
По один бік — вже холод забілів,<br />
по другий — чорні нагустились змроки.</p>
<p>І, наче насінина в борозну,<br />
я падаю — нема ні дна, ні впину:<br />
промірюю прожиту глибину<br />
і пучками хапаюся за глину.</p>
<p>Я був щасливим, бо безсмертя мав,<br />
я був всевіда, але пам’ять втратив:<br />
нічого вже про смерть не пам’ятав,<br />
бо днями був майбутніми багатий.</p>
<p>І все забув про той далекий світ,<br />
що, наче вікна, виповнений ніччю…<br />
Куди пливе на довгій лаві дід<br />
і пучками стискає чорну свічку?</p>
<p>Куди пливе і пучками стиска,<br />
мов пелюстину, той останній пломінь?<br />
І догорає ниточка тонка,<br />
і віск на груди крапа крізь долоні…</p>
<p>Він до грудей долоні присмолив,<br />
аби пливти було йому зручніше<br />
у небуття — ізвідкіля й приплив, —<br />
до тих, кого лічбою стало більше…</p>
<p>Пливе у невідь дерев’яний пліт,<br />
вчепилась в нього мати й не пускає<br />
і люто проклинає чорний світ,<br />
який для сущих відчинив був Каїн.</p>
<p>Ізвідкілясь прилинула бджола,<br />
і діду руки схрещені цілує,<br />
і, мов узяток, крапельку тепла<br />
йому дарує, але дід не чує…</p>
<p>Він тріщину на грудях міцно стис,<br />
аби для інших ширшою не стала.<br />
І жмурять мені очі: — Не дивись<br />
на костомаху й косу гострожалу…</p>
<p>Мені дорослих незнайомий страх —<br />
він вужчий за єство моє дитяче…<br />
Бо я ще знав, що стає прахом прах…<br />
та не по ньому ж вся родина плаче…</p>
<p>І щось я бачу, бачу тут один<br />
таке, для чого й слів іще немає:<br />
вікно у стелі, отвір між хмарин,<br />
де шестикрила кружеляє зграя…</p>
<p>І світлий промінь пада з висоти<br />
крізь кригу стелі — сліпить мені очі:<br />
у ньому бджілка все летить, летить,<br />
і я слідком за нею линуть хочу.</p>
<p>Який політ, яка височина —<br />
бджола все вище тоне в круговерті.<br />
З книги життя зникають імена,<br />
і вписуються інші в книгу смерті.</p>
<p>Все суще втягує той промінь, наче зрак,<br />
на дні лишаються одні лише лушпини:<br />
човен труни, сокира та мідяк,<br />
штани, сорочка біла й восковини…</p>
<p>Від променя зникає навіть слід,<br />
і бджілка обернулась на сніжину…<br />
Падінням уривається політ,<br />
зануренням у ґрунтові глибини…</p>
<p><strong>5.</strong></p>
<p>Виповнивсь світлом човен мій драний,<br />
слух переповнивсь хлюпотом моря…<br />
Вже і доплив: ось п о р і г дерев’яний —<br />
тихо світилося тіло прозоре.</p>
<p>Двері терпляче чекали знайомства,<br />
бо хилитались від дотиків світла,<br />
в очі пускаючи сонячний простір,<br />
в ніздрі — п’янливі пахощі літа…</p>
<p>В світі навколишнім все родичалось:<br />
зав’яззю — вишня, цвітом — калина,<br />
яблуня кору мені відкривала<br />
і шелестіла: «Сину мій, сину…»</p>
<p>Губи мені цілував подорожник,<br />
ніжно стелився спориш під ногами,<br />
і за предметною зримістю кожного<br />
бачилась справжність, суща віками…</p>
<p>Травами трави були, та й не тільки,<br />
бо одночасно були і тобою…<br />
Сонях сумирний, що ріс на причілку,<br />
ствердно кивнув і мені головою.</p>
<p>Як я — ось тут, а у хаті немає…<br />
Хто ж замість мене виповнює простір?<br />
— Пустка? — і сонях ствердно киває, —<br />
сам ти до себе ж приходиш у гості…</p>
<p>Тут я і там… Скрізь розпожитий…<br />
Півень червоний мною співає…<br />
Та розминались з собою щомиті,<br />
тільки ж про це ще ж ніхто і не знає.</p>
<p>Правда, і я ще не знаю нічого,<br />
бо до ромашки тягнуся руками.<br />
Я лиш на крок відступивсь від порога<br />
і переповнивсь ущертно словами:</p>
<p>— Яблуня, соняшник, квіточка, вишня…—<br />
скільки ув очі ввійшло одночасно,<br />
стільки ж у світ і мене з мене вийшло<br />
спалахом звуків, світлом прекрасним…</p>
<p>Та я не знав ще, що в тріщини мови<br />
час затікає, окремлячи суще.<br />
Я ж все об’єдную голосом знову,<br />
«світе!» гукаючи дужче і дужче…</p>
<p>Світ, наче мати, на ласку багатий,<br />
листя хитається, цідяться тіні,<br />
сіла на пучку квітка крилата,<br />
наче було у нас спільне коріння…</p>
<p>А подорожник жилами врісся<br />
і переповнив соком зеленим.<br />
Сам із собою зустрівся:<br />
тінь, увійшовши, вийшла із мене.</p>
<p>Простір сріблястий ген розпростерся,<br />
ти ж одночасно — розп’ятерився.<br />
Сів у пелюстку — й ти вже Телесик:<br />
— Рибко, велика й маленька, ловися!</p>
<p>В затінку станеш — ловиш жар-птицю<br />
чи горбоконика в сутінках саду,<br />
знайдеш в росинці живую водицю —<br />
вигубиш зміїв стоглавих дощаду…</p>
<p>Водо жива! Ти завжди швидкоплинна,<br />
не перепливти човном тебе, водо…<br />
Губи спіймали лише крапелину —<br />
та й ти ж солона, водо, зі споду…</p>
<p>Водо печалі, водо зажури,<br />
я вже спивав тебе в неньки з обличчя,<br />
весь з головою у тебе зануривсь:<br />
б’ють аж ізо дна джерела криничні…</p>
<p>І виринав… та у жменях ні краплі —<br />
сіль, мов луска, укривала все тіло,<br />
після купелі у двері не втраплю:<br />
хата, неначе яйце, — кругло-біла…</p>
<p>Біла і кругла — стіни суцільні:<br />
не віднайду ні дверей, ані вікон,<br />
котиться шляхом, мощеним сіллю, —<br />
півень-червінень з дверей кукуріка…</p>
<p>Біла ромашка білі пелюстки<br />
сипле й мені запорошує очі…<br />
Зникли дерева — пустка, ой пустка, —<br />
тонеш і ти у тумані молочнім…</p>
<p><strong>6.</strong></p>
<p>Гукну я: «Мамо!» — вітер обзивається.<br />
Гукну я: «Сонце!» — кущ всиха калиновий.<br />
Гукну я: «Світе!» — голос розмивається,<br />
торкну порога — миттю стає глиною…</p>
<p>В Нічому тонуть всіх істот полутінки,<br />
в глухі нетечі речі западаються,<br />
лиш блискавки прожилюють ці сутінки,<br />
в яких мій човен круто хилитається.</p>
<p>На дно камінням дні мої угнічені,<br />
де задихнулись витвори із мармуру,<br />
вінками водорослими увінчані,<br />
вшановані залізними примарами.</p>
<p>Мул віковий простелено на злежищах,<br />
нашарувалась сажа по всіх згарищах.<br />
І ніж лежить у попелищі теплий ще —<br />
його ворушить чоботом примарище…</p>
<p>Як мені сонце викопати з попелу,<br />
а голку де знайти на смерть Кощеєву?<br />
Хати, мов яйця, у вогні полопались,<br />
а днище у човні моїм розщеплене…</p>
<p>Вганяю пучки, аби зшити тріщину,<br />
у хаті двері, що мов пліт, хитаються…<br />
— Хайль Гітлер! — люто верещить арійщина<br />
і мертвою водою захлинається.</p>
<p>Широку тріщину замащуючи глиною,<br />
правую я до берега Дніпрового.<br />
О цвіте смертний, горенько калинове!<br />
Кому ж ти маєш чорною корогвою?</p>
<p>Вогонь в колисці під кущем хитається,<br />
а голова у соняха прострелена,<br />
і хрест стирчить над дідом, наче палиця,<br />
стенаючи плечима обгорілими.</p>
<p>Пливе мій човен над життям затопленим,<br />
а слідом виноград в’юнкий волочиться.<br />
Ромашка біла утопилась в попелі,<br />
і тону я у світовій глибочиці…</p>
<p>За що вчепитись, бо солому ж спалено,<br />
леміш золотокрилий пожолоблено…<br />
Болюче мати мацає підвалини,<br />
що золотим вогнем були оздоблені.</p>
<p>— Нічого, — каже…<br />
Вигорта з-за пазухи<br />
полову чорну, поміж неї — зернята…<br />
День прибува, і даленіють спалахи,<br />
і обтряха колиска перевернута.</p>
<p><strong>7.</strong></p>
<p>Трави не перевищую, живу на рівні серця,<br />
дивлюся на дерева травневими очима:<br />
так широко й осяжно за день я розпростерся,<br />
немовби розволікся на все повітря димом.</p>
<p>Біжить солодкий коник і землю кучерявить,<br />
мій кучерявий голос його не доганяє,<br />
і я слідком смикнувся, та не пускають трави:<br />
життя таке коротке, а обрії безкраї…</p>
<p>І я ходжу по колу, припнувшись сам до себе,<br />
а тінь моя кружляє у протилежний бік,<br />
і часу зупиняти мені уже не треба,<br />
бо в колі мого зору спинивсь його потік.</p>
<p>На глибині травневій свічусь зеленим тілом,<br />
муруючи хатину зеленую з піску;<br />
немов листки, долоні мої позеленіли,<br />
і світиться краплина солона на листку.</p>
<p>А на зубах хрумкочуть калачики зелені,<br />
їси їх, запиваєш зеленим молоком,<br />
і тиша тінь зелену вигойдує для мене:<br />
приляжу на листку я, укриюся листком…</p>
<p>Який стоячий день, мов затягнула ряска<br />
все плесо і сховала в зеленій глибині<br />
пшеничні калачі — зостався шнур від в’язки,<br />
що зашморгом хитався на глиняній стіні.</p>
<p><strong>8.</strong></p>
<p>Пронизлива земля, роздряпана, як рана,<br />
мені боліла так, що я не міг ступнуть.<br />
Карлюччя дротяне цвіло скрізь непов’янно,<br />
і в пригорщу не бралась вода швидка, мов ртуть…</p>
<p>Якщо хтось голос мав, то й він від спраги висох,<br />
і замість звуків всюди розволочився дим.<br />
На чорному шляху танцює п’яний вихор,<br />
і тітка Неминайка кружляє разом з ним.</p>
<p>І котиться, мов бочка, в долину тінь залізна:<br />
вона немов тікає подалі від людей.<br />
І сонце у зеніті, хоча й година пізня,<br />
але позаду тіні слідом ніхто не йде.</p>
<p>І я прошепотів, мов знав це слово, — «зрада»,<br />
мов хтось його в мені ж і підказав,<br />
і бачив, як із неба на мене камінь падав,<br />
то його кинув Каїн — це я достоту знав.</p>
<p>З-під черевиків попіл розгарячілий жбухав,<br />
крізь тріщину сорочки світилося плече, —<br />
напружено ступав він, так ніби постріл слухав,<br />
і дим двома струмками курився із очей.</p>
<p>За ним юрба волала несамовито: «Вбивця!..»<br />
Зненацька розступилась розпечена земля…<br />
І очі я протер — це, може, мені сниться?<br />
Нікого і ніде…<br />
і тільки слово «зрада» лунає звіддаля…</p>
<p><strong>9.</strong></p>
<p>Учився щирості і зором я, і слухом,<br />
весь білий світ правдивості навчав —<br />
слова ж боляче вкрапувались в вуха,<br />
проте той біль і в грудях не вщухав.</p>
<p>Так солодко заходив у вуха шелест листя,<br />
і радісно проймав тонкий пташиний спів.<br />
Проте чому було болючим в моїй мислі —<br />
оскільчасте, колюче — це западання слів?</p>
<p>Від слова «голод» аж до крику «хліба!»,<br />
від зойку «куля» — до клятьби «війна»…<br />
Їх із грудей я вирвати волів би<br />
і вишкребти в свідомості зо дна.</p>
<p>Я вірив дереву, і безіменній квітці,<br />
і безборонній прим’ятій траві;<br />
був зрозумілим безсловесний світ цей,<br />
в якому всі росли й були живі.</p>
<p>І слово «смерть» ізвідкіля взялося<br />
на кінчику терпкого язика,<br />
чому воно не викреслене й досі<br />
з терплячого людського словника?..</p>
<p>Хай буде «світ» і чисто слово «сонце!»,<br />
слова «життя», «вода», «земля», «поріг»…<br />
Вони, мов крем’яхи, у мене на долоньці, —<br />
їх вистачить на всіх, на всіх, на всіх…</p>
<p>Змикаю губи, та благають речі,<br />
щоб їх для схову у слова впускав:<br />
«колиска», «ночви»… півень сів на плечі,<br />
дим заповза ув очі й рукава…</p>
<p>Тріщить солома, горобці зі стріхи<br />
за пазуху розстебнуту летять.<br />
Кружляє прядка — тче вогонь на втіху,<br />
слова від болю в горлі верещать…</p>
<p>Світ повертався у домівки слів,<br />
і повертались голоси додому…<br />
Вовняно-кучеряво джміль гудів,<br />
зникаючи у щілинах соломи.</p>
<p>У камені пробуджувався рух,<br />
в землі — земля пробуджувалась тихо.<br />
Заледве чутне щось вловив мій слух,<br />
ніби пісок закручувавсь у вихор.</p>
<p>Піщаний голос ниткою сукавсь,<br />
мов тонко випрядався із куделі,<br />
зав’язувавсь вузлом розтятий час,<br />
відновлювались лінії оселі.</p>
<p>І на руїнах розроставсь бур’ян,<br />
угору пнулось обріділе жито,<br />
копали вдови глину на саман —<br />
на дні війни знаходили убитих…</p>
<p>У голосінні рвались імена,<br />
і на сльозах замішувалась глина,<br />
і мертвий час іржею ізо дна<br />
витискувався скупо по хвилинах…</p>
<p>На дні війни лежали колоски,<br />
і яблуня постріляна, і сонях,<br />
і повні вщерть зчорнілі стільники,<br />
з яких я попіл витрусив в долоню…</p>
<p>Що глибше в землю заганявсь рискаль,<br />
то глибшим було дно мого окопу,<br />
і камінь, наче жменя, розтискавсь,<br />
показуючи в грудку збитий попіл…</p>
<p>І стріли я знаходив та мечі —<br />
усе знаряддя, інструменти згуби…<br />
О заволоки, мовчите? Мовчіть!<br />
Землі наївшись досита по зуби!</p>
<p>Яка вона? Солона вам на смак?<br />
Чи прісна, може? Чи від часу скисла?<br />
Вона ж бо й кістя ваше не прийма —<br />
череп’я ваше котиться зі свистом…</p>
<p>Ви вибивали попіл з колосків,<br />
його задосить — жмені ваші повні.<br />
Безликі ниці пасерби віків,<br />
ви канули у темінь безпотомно…</p>
<p>День другий починався, наче зойк,<br />
і вигріб я із попелища скельце,<br />
крізь нього глянув — зацвіта бузок,<br />
бджола співає, і радіє серце…</p>
<p>І час видовжувавсь, і простягався зір:<br />
крізь скельце видно так було далеко,<br />
і гори хмар, і хмари білих гір,<br />
нагірний холод, і долинну спеку…</p>
<p>Було вже видно лінії вітрів<br />
і кольори не з’єднаних ще звуків,<br />
і вигук «світе!» у губах дозрів,<br />
щоб в ньому відбулися всі сполуки…</p>
<p><strong>10.</strong></p>
<p>Так зелено — аж обриси розмиті<br />
самого дерева, що назване самшитом…<br />
Так зелено, що й тінь позеленіла,<br />
а кров зелена у зеленім тілі<br />
вступає у волосся, наче сік,<br />
людський переінакшуючи вік…</p>
<p>І зеленіє бронзова Медея<br />
від люті, що закута у метал,<br />
і вітер дзвонить: де я? де я? де я?<br />
Про час нічого й я не пам’ятав…</p>
<p>Він бронзовий, бо бронзові погруддя,<br />
хоч патина зелена її тлить…<br />
Двадцятий вік? — курортне многолюддя,<br />
зіпа транзистор — чаєчка квилить…</p>
<p>Вік кам’яний? — покритий берег рінню…<br />
Та ж згустки нафти плямами на ній…<br />
І сосна в небо глибиться корінням,<br />
кущиться крона в глибині земній…</p>
<p>Така вона зелена, що аж чорна,<br />
її гаврани вкрили, як листки,<br />
росте вона отут уже повторно,<br />
тому в минуле нуряться гілки…</p>
<p>У завтрашнє вп’ялась вона корінням<br />
і рівноваги в просторі шука,<br />
бо обіперлась з усіх боків тінню,<br />
у ній і час навспак перетіка,<br />
ніби пісок в годиннику скляному…<br />
В якому віці, вимірі якому?..<br />
Незатишно, беззахисно мені?<br />
І де, і на якій ми глибині?<br />
В землі, у небі, на якому боці?<br />
Норки і чайки тут на кожнім кроці<br />
безживні, нерухомі, кам’яні…</p>
<p>І смокче зелень з глибини якої,<br />
з якого дна реліктовий самшит?<br />
Мов жабуриння, зелень рву рукою,<br />
щоб прикипіла до бетонних плит,<br />
рву древню зелень,<br />
що, неначе маска,<br />
пристала й до обличчя…<br />
рву пов’язку…<br />
і прозріваю —<br />
зір мені болить,<br />
бо в очі наливається блакить…<br />
І…<br />
і губи розриваю, наче кору,<br />
шукаючи утрачений словник,<br />
та шепочу одне лиш:<br />
море, море, море —<br />
від вітру в роті аж бринить язик…</p>
<p>А колір моря, колір днів прожитих,<br />
та днів майбутніх, того дня, що є;<br />
зелене ниття з глибини блакиті<br />
життя чи смерть — не знаю — хто снує?..</p>
<p>І вивергнута з глибини копійка<br />
з гербом зітертим, ликом без ознак<br />
показує: безглузде все настільки,<br />
як стертий і безвартісний п’ятак…</p>
<p>А поруч пір’я віхоть, що був птахом,<br />
уже не будить думки про політ;<br />
натомість тне повітря аркуш бляхи,<br />
а замість вітру — коле тіло дріт…</p>
<p>І я не хочу знать, в якому віці<br />
шукали руно, й хто мене шука…<br />
Кущами з гір біжать зелені вівці,<br />
і ніж зелений землю протика…</p>
<p>***</p>

<div></div>