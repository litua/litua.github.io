<strong>Сілвія Плат – Тюльпани</strong>
<h3><em><strong>в перекладі Марти Тарнавської</strong></em></h3>
<p>Sylvia Plath<br />
<em>Tulips</em><br />
<em> (The tulips are too excitable, it is winter here…)</em></p>
<p>Тюльпани надто збудливі, тут — зима.<br />
Глянь, як біло довкола, як тихо, як засніжено.<br />
Вчуся спокою, лежачи тихенько, в самоті,<br />
Так як світло лежить на білих стінах, на ліжку, на руках.<br />
Я — ніхто; вибухи — не моє діло.<br />
Я віддала своє ім’я і одяг щоденний — медсестрам,<br />
Свій життєпис — анестезіологові, тіло — хірургам.</p>
<p>Мою голову підперли між подушкою і простирадлом,<br />
Як око між повіками, що не можуть зімкнутися.<br />
Чоловічок, дурний, мусить сприймати все.<br />
Медсестри ходять і ходять, не турбуючи,<br />
В білих чіпках, мов чайки, що летять з моря на сушу,<br />
Роблять щось там руками, кожна одна — така сама,<br />
Незмога сказати, скільки їх тут довкола.</p>
<p>Моє тіло для них — камінчик, піклуються ним, як вода<br />
Піклується камінцями, що по них пропливає,</p>
<p>вигладжуючи їх ніжно,</p>
<p>Несуть мені отупіння в блискучих своїх голках,</p>
<p>несуть мені сон.</p>
<p>Я загубила себе, і баґаж мій мені набрид —<br />
Моя лакована торба, мов чорна скринька на ліки,<br />
Мій чоловік і дитина усміхнені на родинному фото;<br />
Їх усмішки зачіпають мене за шкіру усміхненими</p>
<p>гачками.</p>
<p>Вислизнуло усе — тридцятилітній вантажний човен —<br />
Вперто держуся за ім’я своє і адресу.<br />
Вичистили мене з усіх любих мені асоціaцій.<br />
Гола, застрашена, на зеленій подушці з пластмаси,</p>
<p>на візку,</p>
<p>Я бачила як зникають з овиду порцеляна, книжки,</p>
<p>скатертини.</p>
<p>— Все залила вода і покрила мене з головою.<br />
Я — черниця тепер, не була ще такою чистою.</p>

<div>




</div>

<p>Квітів я не хотіла, я лиш хотіла лежати<br />
З піднесеними вгору руками і бути зовсім порожньою.<br />
Як вільно це, не уявляєш, як вільно —<br />
Спокій такий великий, аж запаморочливий,<br />
І нічого не вимагає, хіба ім’я на картці, тощо.<br />
Ось так мертві доходять. Я уявляю,<br />
Як замикаються їм уста, прийнявши таблетку причастя.</p>
<p>Тюльпани занадто червоні, від них боляче.<br />
Крізь дарунковий папір я чула, як вони дихають<br />
Легко, крізь повивання білі, мов страшне немовлятко.<br />
Червоність їхня перекликається з моєю раною.<br />
Вони — делікатні: здається, пливуть у повітрі,<br />
Та мене придавили вагою язиків своїх кольорових:<br />
Тузінь червоних важелів з олова мені на шию.</p>
<p>Раніш ніхто не пильнував мене. Тепер пильнують.<br />
Тюльпани обертаються до мене і до вікна за мною,<br />
Де раз на день світло поволі поширюється, поволі</p>
<p>звужується,</p>
<p>І я бачу себе: пласку, смішну, тінь паперової вирізки<br />
Між оком сонця і очима тюльпанів —<br />
Я ж не маю обличчя, я ж хотіла себе знеобличити.<br />
Живі тюльпани забирають у мене кисень.</p>
<p>Поки вони не прийшли, повітря було спокійне:<br />
Віддих за віддихом, туди і назад, без клопоту,<br />
А ось тюльпани виповнили його, як гамір,<br />
Тепер повітря вирує довкола них так, як річка<br />
Вирує довкола потопленого, в червоній іржі, двигуна.<br />
Вони концентрують увагу мою, яка досі<br />
Вдовольнялась самою грайливістю без жодного</p>
<p>зобов’язання.</p>
<p>Стіни, здається мені, також уже стали теплішими.<br />
Тюльпани повинні бути за ґратами, мов небезпечні</p>
<p>тварини,</p>
<p>Вони відкриваються, немов рот якогось кота із Африки.<br />
Я чую знов своє серце: воно відчиняється-замикається,<br />
Червона миска його розцвітає любов’ю до мене.<br />
Пробую пити воду — вона тепла й солона, мов море,<br />
І походить з країни, що далека така, як здоров’я.</p>
<p>***</p>

<div></div>