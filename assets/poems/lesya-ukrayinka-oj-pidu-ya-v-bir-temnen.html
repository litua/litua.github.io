<strong>Леся Українка – «Ой піду я в бір темненький…»</strong>
<p>Ой піду я в бір темненький, там суха смерека,<br />
як розпалю ясну ватру, видно всім здалека.</p>
<p>Запалала при смереці смолова ялиця:</p>
<p>горить моя досадонька, мов сухая глиця.</p>
<p>Розбуялась досадонька з вогнем на просторі,<br />
розсипала палкі іскри, мов яснії зорі.</p>
<p>Як упаде з гори іскра, наче з неба зірка,</p>

<div>




</div>

<p>та як влучить в саме серце, – доле ж моя гірка!.</p>
<p>Лежи ж тепер, досадонько, тут у серці тихо,<br />
буду тебе колихати, чи не присплю лихо.</p>
<p>Притулишся до серденька, мов дитина рідна,</p>
<p>буде тобі з мого серця колиска вигідна:</p>
<p>що раз вдарить кров живая, колиска шибнеться…<br />
Ой спи, дитя, вдень і вночі, поки серце б’ється!..</p>
<p>Буркут, 20.08.1901</p>

<div></div>