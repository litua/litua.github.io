<strong>Павло Мовчан – “Тінь чиста, прагнучи сполуки…” </strong>
<p>Тінь чиста, прагнучи сполуки,<br />
летіла, розпростерши руки,<br />
щоб в полі перейнять мене, —<br />
в шовковій оболонці звуку —<br />
ядро ж у неї кам’яне…</p>
<p>Вона швидка, як світ, широка, —<br />
летіти буде, ще допоки —<br />
не обійду, не розминусь…<br />
Коротять відстань квапні кроки —<br />
чи ж неминучий цей союз…</p>

<div>




</div>

<p>Чи сонце зменшилося вдвічі?<br />
Чи звузилися, може, вічі?<br />
Чи змаливсь світ, що тінь зросла?..<br />
І голови всім на узбіччі<br />
стинаю посвистом крила.</p>
<p>Куди запастись, де сховатись?<br />
Тінь шестикрила, тінь руката<br />
з повітря кисень витиска.<br />
І, сполучившись, наче в вату,<br />
я мертво входжу в двійника.</p>
<p>***</p>

<div></div>