<strong>Леся Українка – «Завжди терновий вінець…»</strong>
<p>Завжди терновий вінець<br />
буде кращий, ніж царська корона.</p>
<p>Завжди величніша путь<br />
на Голгофу, ніж хід тріумфальний.</p>
<p>Так одвіку було<br />
й так воно буде довіку,</p>
<p>поки житимуть люди<br />
і поки ростимуть терни.</p>
<p>Але стане вінцем<br />
лиш тоді плетениця тернова,</p>
<p>коли вільна душею людина<br />
по волі квітчається терном,</p>
<p>тямлячи вищу красу,<br />
ніж та, що кричить на майданах:</p>
<p>«Гей, хто до мене? Ходіть,<br />
я кожному в руки даюся».</p>
<p>Путь на Голгофу велична тоді,<br />
коли тямить людина,</p>

<div>




</div>

<p>нащо й куди вона йде,<br />
не прагнучи інших тріумфів,</p>
<p>знаючи іншу величність,<br />
ніж ту, що на троні гукає:</p>
<p>«Я з ласки бога цариця,<br />
бо, гляньте, – сиджу на престолі !»</p>
<p>Хто ж без одваги й без волі<br />
на путь заблукався згубливу,</p>
<p>плачучи гірко від болю,<br />
дає себе тернові ранить,</p>
<p>сили не маючи стільки,<br />
аби від тернів боронитись, –</p>
<p>боже, пожальсь тої крові,<br />
що марно колючки напоїть !</p>
<p>Ліпше б вона на обличчі<br />
краскою втіхи заграла,</p>
<p>очі комусь звеселяючи<br />
десь на невинному святі.</p>
<p>30.11.1900</p>

<div></div>