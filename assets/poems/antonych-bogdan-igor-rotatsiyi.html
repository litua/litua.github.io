<strong>Антонич Богдан-Ігор – Ротації</strong>
<p>Біжать алеї звуків, саджених у гами.<br />
Мов на акорд, упав поверх на поверх.<br />
Греблі жовтих мурів, денний вулиць гамір<br />
від берега по берег, тінь вінків дубових.</p>
<p>Мусує день, мов склянка золотого чаю,<br />
прочищена блакить, ввиш мряки шумовиння.<br />
Йдуть люди жовтих міст, і їхні очі сяють,<br />
хоч смуток вглиб ховають, мов гірке насіння.</p>
<p>Церкви, цукерні, біржі — духові і тілу.<br />
Для зір і для монет. Ждучи рідких окрушин<br />
крихкого щастя, прочуваєм інші цілі.<br />
Мов зонд у рану, розпач грузне в наші душі.</p>

<div>




</div>

<p>Але за муром джаз і танці лампіонів,<br />
балет балончиків, хор барв, мов хор гобоїв,<br />
і жовті груди велетенських стадіонів<br />
зітхають глухо під бурхливою юрбою.</p>
<p>І стеляться до ніг дими — покірні птахи,<br />
а сонце, мов павук, на мурів скіснім луку<br />
антен червоне павутиння розіп’явши,<br />
мов мертві мухи, ловить і вбиває звуки.</p>
<p>Мистці рослин — тюльпани, дбаючи за форму,<br />
припавши на коліна, барвно й гарно гинуть,<br />
а за законами нам невідомих формул<br />
вирують дні й міста й вирують бормашини.</p>
<p>Дроти тремтять мов нерви. Теплий білий листик,<br />
зоря в конверті, кілька слів і квіт шипшини.<br />
Кружляють, мов пом’яте листя, сни дентисток<br />
над вирвами нудних мелодій бормашини.</p>
<p><em>11 червня 1936</em></p>

<div></div>