<strong>Микола Руденко – Реабілітований</strong>
<p><strong>1</strong></p>
<p>Не будіть його, пастушки,—<br />
Хай під явором спочива.<br />
В нього вчилися наші батьки,<br />
Як помножити два на два.</p>
<p>Телескопа робили вони —<br />
Чи віднайдеться край небесам?..<br />
Він довчив їх аж до війни —<br />
І в окопи вирушив сам.</p>
<p>Не штовхайте його, не будіть.<br />
Бач, сп’яніла стара голова.<br />
Краще сіна йому підкладіть,<br />
Бо й з батьками таке бува.</p>
<p>В нього рідних давно нема.<br />
Був синок, та про це не тре…<br />
Лиш надійде люта зима,<br />
Тітка Мотря його бере.</p>
<p>Тяжко стогне він на печі,<br />
Як не випаде перваку.<br />
І лякає Мотрю вночі,<br />
Що повіситься на гаку.</p>
<p>А добуде пійло бридке —<br />
Знов прокинеться чорна нудьга.<br />
І тоді він розкаже таке,<br />
Що й на серце камінь ляга.</p>
<p>Плачуть жалісливі баби,<br />
Та й мужик сльозу не спиня.<br />
Кат і той би заплакав, якби<br />
Сам цього не творив щодня.</p>
<p><strong>2</strong></p>
<p>Хоч вона, проклята, й пече,<br />
Та сьогодні мій сабантуй.<br />
Слухай. Мотре…<br />
Налий іще,<br />
Свого вчителя почастуй.</p>
<p>Що ж. полон — це тобі не мед.<br />
Дріт колючий не для зубів.<br />
З вишки строчить сліпий кулемет,<br />
Заривають нас без гробів.</p>
<p>І мене б, можливо, отам<br />
Перетерли на табірний пил.<br />
Та я в думці кричав катам:<br />
Мертвий вийду з ваших могил!</p>
<p>Бо у мене росте синок.<br />
А йому потрібна земля —<br />
Та земля, де кожен росток<br />
Очі росами звеселя.</p>
<p>І, звичайно, не тільки мій —<br />
Всі ви, діти, мої, мої…<br />
Ми, беззбройні, пішли на бій<br />
І прорвались в нічні гаї.</p>
<p>Помирали в болотній воді,<br />
Знемагаючи від погонь.<br />
Рвали тіло вівчарки руді,<br />
Парабелум влучав до скронь.</p>
<p>А проте я пройшов до своїх,<br />
І мене прийняли, мов брати.<br />
Як тепер не звалюся з ніг,<br />
До Берліна зумію дійти.</p>
<p>Били міни в окопчик наш,<br />
Вибухали серед ровів.<br />
А уранці у свій бліндаж<br />
Мене слідчий на допит вів.</p>
<p>Проти мене він молодий,<br />
Так собі, вугруватий стригун…<br />
…Та ні хліба вже, ні води —<br />
Бо тепер я німецький шпигун!</p>
<p>Спікся в серці болючий шов,<br />
Рвалась в пам’яті світла нить.<br />
Та невже ж я пекло пройшов,<br />
Щоб на інше його змінить?</p>
<p>Знов на вишці стирчить кулемет,<br />
А довкола колючий дріт…<br />
Е-е, для вас уже не секрет,<br />
Що то був за жахливий світ!</p>
<p>Вісім років прожив я там,<br />
Вже й десятку б мені кінчать…<br />
Але став я на зло катам<br />
Щось незвичне в собі помічать.</p>
<p><strong>3</strong></p>
<p>Щось незвичне…<br />
Мотре, налий…<br />
Я, здається, п’яницею став.<br />
Так чи сяк, але мій малий<br />
На твоїх руках виростав.</p>
<p>Я не знав, що Марії нема,<br />
Що вона у сирій землі.<br />
Я втішав себе задарма:<br />
Жде на мене в своїм селі.</p>
<p>Та й Миколку побачить хотів.<br />
В нього личко таке ясне!..<br />
В найстрашнішому із світів<br />
Мрія ця зберегла мене…</p>
<p>Якось вів нас сержант-конвоїр,<br />
А на вишці солдат стояв.<br />
Його дивний скорботний зір<br />
В серці викликав іншу яв.</p>
<p>Пригадався Миколка мій —<br />
Як він мружив очі сумні,<br />
Коли ми вирушали в бій<br />
Під старі козацькі пісні.</p>
<p>Десять років йому було —<br />
Перейшов у четвертий клас.<br />
Строєм рушили за село,<br />
А Миколка проводив нас.</p>
<p>Поруч матері на горбу<br />
Довго нам задивлявся вслід…<br />
Недитячу його журбу<br />
Я носив десять довгих літ</p>
<p>Спомин той у душі мимохіть<br />
Все настроїв на інший лад.<br />
Адже час не жде, не стоїть —<br />
Вже й Миколка, певне, солдат.</p>
<p>І відтоді мій сон — не сон<br />
Я на нари валився з ніг —</p>

<div>




</div>

<p>І одразу ж крізь морок зон<br />
В сновидіннях до вишки біг.</p>
<p>Посміхався мені солдат.<br />
Мовби тут ні смертей, ні бід.<br />
Остогидлий його автомат<br />
Геть летів за колючий дріт.</p>
<p>І вставала над нами зоря,<br />
Мовби крила нам видав Бог —<br />
Через гори. ліси, моря<br />
Крила ті нас вели обох.</p>
<p>Червоніло сонце здаля,<br />
Закликало в захмарну синь.<br />
І кричали небо й земля:<br />
— Це ж Микола…<br />
Твій рідний син!..</p>
<p>Прокидались під рейки дзвін.<br />
Крила танули десь вві сні.<br />
Та я бачив, я знав, що він<br />
Пильно в спину дививсь мені.</p>
<p>Станься те, що я ждав, хотів<br />
Мені волю даровано знов! —<br />
На великий подив катів,<br />
Я б із табору не пішов.</p>
<p>Я боявсь, що помре мета,<br />
Мріям прийде лихий кінець,—<br />
Бо загине омана свята,<br />
Лиш ім’я назове боєць.</p>
<p><strong>4</strong></p>
<p>Ранки табірні, ночі гіркі<br />
У душі не просвітлює час.<br />
Люди, люди! Хто ж ми такі?<br />
Звірам соромно, мабуть, за нас.</p>
<p>Доживаю старечі дні,<br />
Але думка в серце стріля:<br />
Як нас, люди,— скажіть мені,—<br />
Ще тримає свята земля?..</p>
<p>Ранок той не забуду повік,<br />
Це було відчування скрут:<br />
Мовби дням своїм чорний лік<br />
Знов почати я мусив тут.</p>
<p>Щось у грудях смоктало мене,<br />
Гніт на серці тяжкий лежав.<br />
Осоружне життя земне<br />
Я за кару страшну вважав.</p>
<p>Був я, мабуть, схожий на пень<br />
Що не здатний уже до життя…<br />
І, як завше, мене в той день<br />
Знов не зрадило передчуття.</p>
<p>Нас вели повз колючий дріт,—<br />
Прямо йди, ані кроку вбік.<br />
О, на вишку мені б не слід<br />
Кидать оком з-під пухлих вік!</p>
<p>Та я глянув туди й пізнав<br />
Рідні очі, вологі від мук:<br />
Хлопець ніби з вишки пірнав,<br />
Вниз відкинувши кисті рук.</p>
<p>І тоді я умить збагнув:<br />
Не збрехав мені віщий сон.<br />
— Та-ту! Та-ту! — зойк розітнув<br />
Мертву тишу табірних зон.</p>
<p>Спершу радість і торжество,<br />
Потім дум відчайдушний рій.<br />
Жахом сповнилося єство:<br />
Що ти робиш, хлопчику мій?..</p>
<p>Де ж, Миколо, твій автомат?<br />
Не кричи.<br />
Постривай.<br />
Спинись!..<br />
Та нічого не чув солдат —<br />
Він стогнав і сповзав униз.</p>
<p>Він сповзав на іржавий дріт,<br />
Він на нього упав грудьми…<br />
Люди, людство… Жорстокий рід!<br />
Що ти робиш з своїми дітьми?..</p>
<p>Розстріляли…<br />
За що, скажіть?..<br />
Тим смертям не кінець іще…<br />
Люди, вузлика зав’яжіть,—<br />
Хай та згадка совість пече.</p>
<p>А якщо у непевній ході<br />
Пам’ять згубите серед пітьми,<br />
То чи зможете ви тоді<br />
Називати себе людьми?..</p>
<p><strong>5</strong></p>
<p>Не будіть його, пастушки…<br />
Тітка Мотря по нього йде.<br />
Вона в хаті на подушки<br />
Спати п’яного покладе.</p>
<p>Відіспавшись, він вийде в двір,<br />
Попрямує в старий окоп<br />
І з тринога націлить до зір<br />
Саморобний свій телескоп.</p>
<p>Помахає до пастушків:<br />
Гей, підходьте сюди мерщій.<br />
Так він кликав їхніх батьків<br />
В давній молодості своїй.</p>
<p>Телескопа, хлопче, не зруш,<br />
Це — Юпітер…<br />
Отож затям:<br />
Є там те, що до наших душ<br />
Увійшовши, зветься життям.</p>
<p>Гляне Мотря: чого б воно<br />
Так дрижить у старого рука?<br />
Може, вчитель уже давно<br />
На Юпітері сина шука?</p>
<p>Чи, можливо, вірить: свого<br />
Люди щастя там досягли?..<br />
0й, не дай вам, Боже, того,<br />
Що земляни пережили!</p>
<p>Як земний заповіт велить<br />
І навчає прадавній час,<br />
Крові ближнього бійтесь пролить.<br />
Бо прокляття впаде на вас.</p>
<p>І відтоді через віки<br />
Вам по крові брести й брести…<br />
Добрі хлопці — оті пастушки.<br />
Але звідки ж беруться кати?</p>

<div></div>