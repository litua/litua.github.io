<strong>Павло Мовчан – “Вітрець війнув на річки лезо…” </strong>
<p>Вітрець війнув на річки лезо,<br />
здмухнувши з клена дрібен жар<br />
й розплівши гойдалку берези,<br />
де спав малесенький Ікар.<br />
І дві кленові насінини<br />
були у нього замість крил,<br />
й тільце легеньке поміж ними<br />
змагалось з вітром з усіх сил.<br />
Та вітер дужче розгортався,<br />
безмежнів простір, ширшав рух.<br />
І вигинався, спотикався<br />
серпневий тополиний пух.<br />
І полетів, бо геть знемігся,<br />
маленький коник-тріскунець<br />
далеко від свого узлісся,<br />
де ще яскравів бур’янець.</p>

<div>




</div>

<p>***</p>

<div></div>