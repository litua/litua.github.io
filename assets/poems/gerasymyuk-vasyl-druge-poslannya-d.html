<strong>Герасим’юк Василь – Друге послання Дмитра з Кутів до галичан</strong>
<p>Я прочитав Книгу Мертвих, кажу:</p>
<p>країна мертвих старша від країни живих,<br />
там немає Галичини,<br />
там нема героїв,<br />
дарма ваші герої все забрали з собою.</p>
<p>Невже не з вами, а <i>там</i><br />
вирішуються питання честі?</p>
<p>Виносили ви своїх покійників,<br />
їхніми домовинами<br />
тричі стукали<br />
о пороги їхніх домівок —<br />
тричі прощення просили.</p>
<p>Чому нині<br />
кладете в труну горілку?</p>
<p>Голови дітей ваших померлих<br />
ви покривали вовною,<br />
а чим покриваєте голови<br />
ваших байстрюків на базарах Європи?</p>

<div>




</div>

<p>Говорив-бо я вам:<br />
не божевільних і привидів бійтеся, галичани!</p>
<p>Коли мордували вашу церкву,<br />
ви збиралися докупи в темному лісі<br />
і молилися.</p>
<p>А що нині чините в храмі?</p>
<p><i>Ви поставили свою правду про Спасителя<br />
понад самого Спасителя.</i></p>
<p>Говорив-бо я вам:<br />
приходитиму при світлі дня.</p>
<p>Коли жив я з вами,<br />
часто мусив ходити лісами,<br />
і якщо сніг застав мене<br />
у буковому лісі,<br />
я бачив, як падає сніг,<br />
а в смерековому віти закривали його,<br />
але я чув, як падає сніг,<br />
хоч падає він нечутно.</p>
<p>Браття і сестри!</p>
<p>Сніг іде із одного неба<br />
і вкриває до Божої весни<br />
нашу Галичину,<br />
прекрасну, як передсмертна посмішка.</p>

<div></div>