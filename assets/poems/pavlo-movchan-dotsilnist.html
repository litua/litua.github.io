<strong>Павло Мовчан – Доцільність </strong>
<p>З доцільності світу, яку не збагнув подонині,<br />
вільшина порошить жовтавий пилок,<br />
доцільно біліє суха бадилина,<br />
а поряд пронозить шиласта зелина<br />
знекровлений снігом трухлявий листок.<br />
Димок свердлуватий буравить повітря,<br />
і запах сколихує приспану млость,<br />
бо ти відхилявсь від доцільності світу,<br />
і, час згайнувавши, змарноване літо<br />
торік літаком доганять довелось…<br />
Старі евкаліпти зеленим дозвіллям<br />
втішали; та й море, слухняне, як пес,<br />
то бігло слідком, то від люті кипіло…<br />
Та коло річне, що ввійшло в твоє тіло,<br />
не зможе ніхто розімкнути й поднесь.<br />
Бо час не розщепиш, як дошку, на тріски,<br />
змоталось волосся й життя на клубок.<br />
Цитриновий солод в краю надпонтійськім<br />
гірчив, як і рідний стебластий димок.<br />
Та втечею долю хіба надолужиш?<br />
Чи виправиш щось у чернетці життя?<br />
Чи морю співмірна весняна калюжа? —<br />
І різні глибини, й не ті почуття!<br />
Як дзеркало в хаті, вона соромливо<br />
відбила вільшини, пилок і димок…<br />
І стежку свою не згинаючи криво<br />
вбік іншого простору й долей щасливих —<br />
рішуче зроби непохитний свій крок!</p>

<div>




</div>

<p>***</p>

<div></div>