<strong>Микола Руденко – Чому на мене впало стільки зла…</strong>
<p>Чому на мене впало стільки зла<br />
В дні миру і в диму пороховому?<br />
Земля в моєму баченні — мала,<br />
Дрібна пилинка в безмірі живому.</p>
<p>Чи варта ця пилинка наших мук?<br />
Адже ж ми тільки мить на ній живемо.<br />
І мить ота — можливо, тільки звук<br />
Чи літера з космічної поеми…</p>
<p>У пошуках пройшовши цілий світ,<br />
Спиняюсь біля кримської агави.<br />
Вона цвіте лиш раз на сотню літ —<br />
У тім цвітінні сенс її появи.</p>

<div>




</div>

<p>І я збагнув: оце ж і є мета,<br />
Яка веде нас у людському морі.<br />
Людина Вільним Словом зацвіта —<br />
Заради того Слова світять зорі.</p>
<p>Те горде Слово душі заселя,<br />
Бо щирі душі є для нього домом.<br />
Чому для Слова обрана Земля —<br />
Мені оте достоту невідомо.</p>
<p>Але ж тепер, караючись у злі,<br />
Цю істину приймаю за основу:<br />
Без мук немає волі на Землі;<br />
Без волі до людей не прийде Слово.</p>
<p><em>12.11.1979</em></p>

<div></div>