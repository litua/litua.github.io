<strong>Леся Українка – Pontos Axeinos </strong>
<p>При березі гори в жалобі,</p>
<p>снігами лямовані хмари<br />
всі чорні, мов покрив на гробі,<br />
під ними узгір’я, як мари…</p>
<p>Така тут земля. А на морі…</p>
<p>Чайки якось хижо кигичуть,<br />
злу радість я чую в тім хорі,<br />
мов згубу на нас вони кличуть.</p>
<p>Рипить корабель, стогне тяжко,</p>
<p>здригається, наче конає,<br />
угору здіймається важко,<br />
ще важче уділ поринає.</p>
<p>Маленький гурток подорожніх</p>

<div>




</div>

<p>притих, не почуєш і слова,<br />
лише по каютах порожніх<br />
іде якась жаска розмова.</p>
<p>То вітер часами закине</p>
<p>з віконечка снігом-крупою<br />
і в двері покинуті лине,<br />
злий холод несучи з собою.</p>
<p>День, вечір, ніч, ранок – все біле,</p>
<p>все тьмяне, ні темне, ні видне:<br />
за хмарами сонце зомліло,<br />
від місяця мла тільки блідне.</p>
<p>Мандруємо вогким туманом</p>
<p>назустріч сліпій сніговиці…<br />
Так линуть малим караваном<br />
у вирій запізнені птиці.</p>
<p>[16.01.1911 р. Чорне море, попід Анатолійським берегом]</p>

<div></div>