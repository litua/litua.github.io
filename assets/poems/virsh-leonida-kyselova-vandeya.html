<strong>Леонід Кисельов – Вандея</strong>
<p>Хай Париж вигукує ідеї,<br />
Хай п’яніє від повстанчих мас —<br />
Вже селянська лагідна Вандея<br />
Ніж гострить і вдарить в слушний час.</p>
<p>Ой, дарма кричать вони зухвало,<br />
Начебто бракує ліхтарів.<br />
Буде крові їхньої замало,<br />
І очей замало для круків.</p>

<div>




</div>

<p>Та червоні плями не вгасають,<br />
Всмоктуються в землю, йдуть углиб.<br />
І труйзіллям зрада виростає.<br />
І гірким від неї буде хліб.</p>
<p>Поростуть бур’яном перелоги,<br />
Висохнуть криниці і струмки…<br />
Ми у світ покликані для того,<br />
Щоб усе зробити навпаки.</p>
<p>З-під землі проступить кров гаряча,<br />
Крук крукові очі поклює…<br />
Я побачу, я іще побачу,<br />
Як Вандея перша повстає.</p>
<p><em>1968</em></p>

<div></div>