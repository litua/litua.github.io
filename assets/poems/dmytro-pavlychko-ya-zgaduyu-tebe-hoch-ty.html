<strong>Дмитро Павличко – “Я згадую тебе, хоч ти – переді мною…” </strong>
<p>Я згадую тебе, хоч ти – переді мною.<br />
Я збуджую в собі неткнутий сивиною<br />
Дівочий образ твій – вставай, моя душе,<br />
І світло засвіти, і вийди з павутиння<br />
Такою, як була, а ти ж була богиня,<br />
Володарка моя в прозорім негліже.</p>

<div>




</div>

<p>І справді ти встаєш із пам’яті моєї,<br />
Я сліпну, як бджола в глибинах орхідеї,<br />
В твоїй сяйливості. І сивина густа,<br />
І материнства слід у перезрілій плоті,<br />
І погляд, як туман часу на позолоті,<br />
І скорбні, наче храм зачинений, уста –</p>
<p>І все, що ти в житті придбала, моя люба,<br />
Працює на твоє володарство, як згуба,<br />
Куди тепер мене заводиш нишкома,<br />
І роздягаєшся так звільна, так поволі,<br />
Що за той час віки в твоєму ореолі<br />
То гаснуть, то горять. Я є. Мене нема.</p>
<p>***</p>

<div></div>