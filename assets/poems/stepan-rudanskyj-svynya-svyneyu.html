<strong>Степан Руданський – Свиня свинею</strong>
<p>Несе мужик у ночовках<br />
Додому свячене:<br />
Яйця, паску, і ковбаси,<br />
Й порося печене.<br />
І порося, як підсвинок,<br />
Та ще й з хроном в роті.<br />
Несе, бідний, та й спіткнувся<br />
У самім болоті.<br />
І схибнулись нові ночви,<br />
Затряслось свячене,<br />
І в болото покотилось<br />
Порося печене.<br />
Глянув мужик на болото,<br />
Посвистав до лиха,<br />
Одвернувся, набік плюнув<br />
Та й промовив стиха:<br />
«Та свиня таки свинею!<br />
Правду кажуть люди:<br />
Святи її, хрести її —<br />
Все свинею буде!»</p>

<div></div>