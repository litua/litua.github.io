<strong>Павло Мовчан – Окремішність </strong>
<p>Все в світі спільне… спільний час…<br />
Я ж маю лише голос особистий…<br />
Нічого не привласнив про запас,<br />
лише тебе, любове, я примислив.<br />
І шепотів, і думав: ти — моя…<br />
ввібрав тебе у зір, вдихнув в легені,<br />
ти ж, як вода весняна з ручая,<br />
зміливши душу, витекла із мене.<br />
Навіть печаль належить не мені,<br />
а тільки біль, бо голос мій, як рана,<br />
і запісоч зосталася на дні,<br />
до губ луска присохла копійчана…<br />
Чого ж я так жаждиво воду пив<br />
і брость твою прищеплював до себе,<br />
ось вихлинає горлом біль тупий, —<br />
ти відчахнулась уві сні від ребер…<br />
І що не день, то я не той, не свій,<br />
себе вчорашнього я видихав сьогодні,<br />
і, як воскреслий Лазар, рву сувій,<br />
аби звестися з спільної безодні.<br />
І так вдивляюсь пильно в дерева,<br />
в листки, в піски, у ріняки нечулі,<br />
немов все суще — плоть моя жива,<br />
яка колись від мене відчахнулась.<br />
А все довкола мене удає,<br />
що ми — чужі, що навіть не знайомі,<br />
і що життя у кожного своє,<br />
і не доводиться ніким ніхто нікому.<br />
І я чиню безглуздя, що тулю<br />
листки до губ, і гладжу кожен камінь,<br />
і шепочу: — Люблю, люблю, люблю…<br />
Все, що було, усе, що стане нами.</p>

<div>




</div>

<p>***</p>

<div></div>