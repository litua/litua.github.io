<strong>Павло Мовчан – Два дні </strong>
<p>Такі відмінні дні і кольором, і змістом:<br />
учора — далечінь прозоро-молода,<br />
сьогодні сам в собі, задмуханий до іскри,<br />
замуливсь білий день, мов пойняла вода.<br />
І небо кам’яне висить важке над нами,<br />
а очі підведеш, побачиш глибину:<br />
там тоне хтось, маха розпачливо руками,<br />
дослухуюсь — чутно лиш тишу крижану.<br />
Сповзає зір важкий на зазубні й щербини,<br />
зелений мур довкіл, а з нього хтось кричить.<br />
Дослухуюсь — той крик з учора іще лине —<br />
у вогкій глибині біліє крику нить…<br />
І треба врятувать, але кого й від кого?<br />
Від власного життя, від долі, від біди.<br />
Чи, може, то луна далека засторога,<br />
аби за обрій днів минулих не ходив?<br />
Сьогоднішнє: дощі, озон, набрякле листя,<br />
обтяжена росою посрібнена трава.<br />
Сьогодні поряд все: ліс, хмари кам’янисті,<br />
задавнене волання, що серце розрива.</p>

<div>




</div>

<p>***</p>

<div></div>