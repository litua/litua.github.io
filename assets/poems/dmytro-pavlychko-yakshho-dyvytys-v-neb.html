<strong>Дмитро Павличко – “Якщо дивитись в небеса…” </strong>
<p>Якщо дивитись в небеса<br />
Вночі, як зір стоїть яса, –<br />
В космічних безмірів величчя,<br />
Зринає там твоя коса,<br />
Твоє чоло, твоє обличчя…<br />
Та я не тішуся твоїм<br />
Небесним образом, богине,<br />
Зійди сюди, зайди в мій дім,<br />
Побудь зі мною дві хвилини,<br />
І те, що я тобі повім,<br />
В твоєму серці не загине.<br />
Я грішник. Я тебе люблю<br />
За те, що ти, дитя небесне,<br />
Моїх провин ганебну тлю,<br />
Гіркотну трину з кукілю<br />
Ховаєш в своє серце чесне.</p>

<div>




</div>

<p>***</p>

<div></div>