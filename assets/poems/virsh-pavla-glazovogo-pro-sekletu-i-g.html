<strong>Павло Глазовий – Про Секлету і газету</strong>
<p>Голова сільради Сидір Півторакожуха<br />
Якось, випивши, Секлеті відкусив піввуха.<br />
Це обурило до того й потрясло Секлету,<br />
Що вона послала скаргу в обласну газету.<br />
Звідти скаргу переслали голові райради.<br />
Голова її направив до сільської влади.<br />
Прочитав уважно скаргу Півторакожуха<br />
І в газету відписався: “Секлета — брехуха!”<br />
Потім листа надіслала Секлеті газета.<br />
Було в ньому написано: “Шановна Секлето!<br />
Не підтвердилися факти, значить, ви — брехуха.<br />
Ви самі собі відгризли половину вуха”.</p>

<div></div>