<strong>Руданський Степан – Іще вчора ізвечора…</strong>
<p>Іще вчора ізвечора<br />
По заході сонця<br />
Поглядав я на улицю<br />
Край свого віконця.</p>
<p>Поглядав я на улицю —<br />
Бучно було всюди,<br />
І мигали мимо вікон<br />
Знакомії люди.</p>
<p>І сьогодні іще до дня<br />
До моєї хати<br />
Збиралися товариші<br />
Тугу розважати.</p>

<div>




</div>

<p>Розважали, розмовляли,<br />
Щиро обіймались,<br />
Виливали душу в душу<br />
І не оглядались.</p>
<p>Півгодини до машини,<br />
Як мала рушати,<br />
Виходила і ти, мила,<br />
Мене виряджати.</p>
<p>Вийшла, стала на помості,<br />
Хусткою закрилась,<br />
Дивилася-дивилася…<br />
Так і розлучилась.</p>

<div></div>