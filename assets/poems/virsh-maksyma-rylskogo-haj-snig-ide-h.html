<strong>Максим Рильський – Хай сніг іде холодний та лапатий…</strong>
<p>Хай сніг іде холодний та лапатий,<br />
Засипе поле і на гай спаде,<br />
Нехай стежки закидає круг хати<br />
І білу тишу в хату приведе!</p>

<div>




</div>

<p>Шумлять кругом і вороги, і друзі,<br />
І в душу лізуть рідні і чужі, —<br />
Та я в своїй незрозумілій тузі<br />
Од їх усіх по другий бік межі.</p>
<p>Хай сніг іде холодний та лапатий,<br />
Од друзів і врагів завіє путь.<br />
Нехай стежки закидає круг хати,<br />
Хай дасть мені — хай дасть мені заснуть.</p>

<div></div>