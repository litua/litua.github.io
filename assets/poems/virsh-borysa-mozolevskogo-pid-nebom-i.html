<strong>Мозолевський Борис – Під небом Івана Піддубного</strong>
<p>Коли повз могилу Піддубного<br />
Ми свій карбували крок,<br />
Чи відали ми, чи думали,<br />
Що друг наш сягне зірок?</p>
<p>Що я ще відкрию завтра<br />
Свій берег у скіфській млі?<br />
Що ти зазирнеш у надра<br />
Трьох континентів Землі?</p>
<p>А шлях наш лежав не просто —<br />
Які ми долали вали!<br />
Ми вийшли не вельми зростом,<br />
Бо надто багато несли.</p>

<div>




</div>

<p>Та наші діяння і думи<br />
Такий обійняли зміст,<br />
Що всі ми сьогодні — Піддубні,<br />
Бо кожен до себе доріс.</p>
<p>І ти, наш малий партизане,<br />
Що в сім уже бачив смерть,—<br />
Ти врівень із ним так само,<br />
А може, і вищий на чверть.</p>
<p>Нам зовсім гіпербол не треба,<br />
І наше безсмертя — не сни:<br />
Дивися — чубами у небо<br />
Вже наші вростають сини.</p>

<div></div>