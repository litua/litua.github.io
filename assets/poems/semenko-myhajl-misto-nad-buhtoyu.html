<strong>Семенко Михайль – Місто над бухтою </strong>
<p>Я палаю захватом, я чекаю вечора<br />
Я мрію про щастя я мріяв і вчора<br />
Я лину до тропіків<br />
я багну холодного глетчера<br />
Я хочу прилащитись до зимного моря</p>

<div>




</div>

<p>Хочу буть диким як вітер над скелями<br />
Хочу буть скелею щоб серця граніт<br />
Розбився об серце, що пахне морелями<br />
Блукає в душі де кохання і лід</p>
<p>Співаю про захвати щастя безстумного<br />
Щастя безмежного в місті над бухтою<br />
Чекаю я вечора хмарно-роздумного<br />
Зустрінутись з нею, квапливо-безрухою.</p>
<p>9. XI. 1916. Владивосток</p>

<div></div>