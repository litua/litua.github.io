<p>Жила Вкраїна. Плакала, стогнала.<br />
Проте я твердо свідчити берусь:<br />
За всі віки безхліб’ям не загнала<br />
Нікого в землю Україна-Русь.</p>
<p>Від тих часів, коли з’явилось рало,<br />
Голодних мук не відало село.<br />
Хай неврожай — та люди не вмирали:<br />
З двадцятим віком лихо це прийшло.</p>
<p>Ми ледь живі верталися зі школи —<br />
Де кропиви іще з десяток діб.<br />
Хоч шахтарі не мерли, та ніколи<br />
Я не забуду той нелюдський хліб.</p>
<p>Ні з’їсти, ні відмовитись не владний,<br />
Я знав: з корою товчене зерно…<br />
Він повернувсь до мене в рік<br />
блокадний<br />
Той хліб, що вельми схожий на багно.</p>

<div>




</div>

<p>Але чи думав я посеред бою,<br />
Коли з махрою чорні крихти гріб:<br />
Десь років через сорок із тобою<br />
Я знов зустрінуся, блокадний хліб?..</p>
<p>Ні, люди, я розказую не байку —<br />
Це наша несьогоднішня біда:<br />
Серед лісів мордовських маю пайку,<br />
З якої тридцять третій прогляда.</p>
<p>Вона, мов глина, облипає руки —<br />
Те ж саме лихо, що й давно колись…<br />
Молюсь тихенько, щоб мої онуки<br />
До гливтяків таких не дожились.</p>
<p><em>30.04.1981</em></p>

<div></div>