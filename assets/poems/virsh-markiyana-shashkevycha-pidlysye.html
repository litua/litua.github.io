<strong>Маркіян Шашкевич – Підлисє</strong>
<p>Шуми, вітре, шуми, буйний,<br />
На ліси, на гори,<br />
Мою журну неси думку<br />
На підлиські двори.<br />
Там спочинеш, моя думко,<br />
В зеленій соснині;<br />
Журбу збудеш, потішишся<br />
У лихій годині.<br />
Там ти скаже дуб старенький<br />
І єден, і другий,<br />
Як там жив-єм ще маленький<br />
Без журби, без туги.<br />
Там ти скаже та соснина<br />
Й всяка деревина,<br />
Як там грало серце моє,<br />
Світала година.<br />
У садочку соловійчик<br />
Щебетав пісеньки,<br />
Розвивав ми пісеньками<br />
Літа молоденькі.<br />
Там колодязь студененький,<br />
А дуб воду тягне;<br />
Не так щастя, як той води<br />
Моя душа багне.<br />
Підлисецька горо біла!<br />
Як тебе не бачу,<br />
Так ми тяжко, так ми сумно,<br />
Що трохи не плачу.<br />
Веселая сторононько!<br />
До серця сь припала;<br />
Душа тебе, як милого<br />
Мила, забажала.<br />
Там-то любо, там солодко,<br />
Весело і мило!<br />
З миленькою у любощах<br />
Вік би ся прожило!</p>

<div></div>