<strong>Микола Руденко – Соловеня</strong>
<p>У липні — лихого, похмурого дня<br />
Коли моє серце найбільше боліло, —<br />
Мале, жовтороте соловеня<br />
На дроті колючому сіло.</p>
<p>Хто вигнав шукати поживних плодів<br />
На цю осоружну дротину<br />
Дитину співця українських садів —<br />
Малу, нерозумну дитину?..</p>

<div>




</div>

<p>Я прагнув збагнути той натяк, той знак<br />
Який мені кинула страдницька доля:<br />
Жорстокість і ніжність зустрілись отак,<br />
Як пісня й неволя.</p>
<p>Та ось до дитини, що впала в траву,<br />
Хтось мудрий прислав солов’їху…<br />
Спасибі, Природо, що душу живу,<br />
Мені посилаєш на втіху.</p>
<p><em>31.10.1979</em></p>

<div></div>