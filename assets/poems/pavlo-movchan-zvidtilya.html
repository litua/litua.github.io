<strong>Павло Мовчан – Звідтіля </strong>
<p>Висловлюю дихання власне у мові,<br />
усе видихаю, що в груди ввібрав;<br />
голчасті морози, сніги паперові,<br />
щіткасте повітря і спалахи трав.<br />
Життя видихаю, але затинаюсь,<br />
коли видихає із себе земля<br />
нічних косарів, що йдуть лугом безкраїм,<br />
коли серед ночі вогонь догорає,<br />
коли хтось до тебе з віків промовляє<br />
і очі твої чиясь длань затуля…<br />
Тоді відчуваю, що подих не повний,<br />
що я видихаю видіння нічні,<br />
які мчать степами на спінених конях —<br />
світають на вітрі сорочки лляні.<br />
Перед веде брат мій, якого не знаю,<br />
за ним — моїх друзів померлих загін,<br />
а я все туман та туман видихаю,<br />
який обступає мене з трьох сторін.<br />
Четверта ж — чорніє, як яма, позаду<br />
і спину холодить, остуджує дух…<br />
Туди щохвилини віджите щось пада,<br />
там часу нема й уривається луг…<br />
Там звук уривається, ніч стає зрима<br />
і брат мій гарцює на білім коні…<br />
І я озираюсь — туман косить… привид,<br />
аж черка по п’ятах косою мені…<br />
Спішу я… спішу я… та там, край туману,<br />
ламається погляд і рветься земля,<br />
а батько в сорочці до п’ят полотняній<br />
стоїть і махає мені звідтіля.</p>

<div>




</div>

<p>***</p>

<div></div>