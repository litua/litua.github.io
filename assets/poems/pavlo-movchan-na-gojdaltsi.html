<strong>Павло Мовчан – На гойдалці </strong>
<p>Я ще в зимі, а ти вже в літі…<br />
Мов переважуєм на світі<br />
одне одного.<br />
Чи то сніги, а чи суцвіття<br />
вкрили дорогу?</p>
<p>Вода наполовину з льодом<br />
вуста тобі до крику зводить,<br />
але ти п’єш…<br />
В моєму кухлику на споді<br />
крижина теж…</p>
<p>Дощі твої летять, як стріли,<br />
та моїх вишгородів білих<br />
їм не згнуть…<br />
А мої білі заметілі<br />
в краї твої повзуть, повзуть…</p>

<div>




</div>

<p>Життя цікаве і високе,<br />
мов головою вниз завис.<br />
І нам на гойдалці допоки<br />
злітати в небо — падать вниз?</p>
<p>Кров то ударить, то відхлине,<br />
то в жар укине, то в мороз;<br />
життя — суцільна хитанина:<br />
хтось переважує когось…</p>
<p>Літа ж свої не переважиш.<br />
Вони потягнуть нас обох<br />
донизу, люба… Що ти кажеш?<br />
— Що злетимо, як «ой», як «ох»…</p>
<p>***</p>

<div></div>