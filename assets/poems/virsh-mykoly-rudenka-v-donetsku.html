<strong>Микола Руденко – В Донецьку</strong>
<p>Для чого? Можливо, заради прощання<br />
Мене повернула година остання<br />
На землю, з якої для рим і думок<br />
Життя мого витік нерівний струмок.</p>
<p>І що це за фокуси, що це за жарти?<br />
Я звідси на крила здіймався без варти —<br />
Шахтарська дитина, палкий піонер.<br />
Чому ж мені руки за спину тепер?..</p>
<p>Крізь грати, крізь мури виходжу на волю.<br />
Рушаю додому по рідному полю —<br />
Туди, де вітрець павутину снує.<br />
Додому — в далеке дитинство моє.</p>
<p>Біжу, поспішаючи несамовито,<br />
На тік, де гарманять під хатою жито.<br />
Де кінь, що недавно заорював лан,<br />
Тягає по колу ребристий гарман.</p>

<div>




</div>

<p>Матуся лякається:<br />
—Звідки ти, синку?.. —<br />
В кутку помічаю шахтарську бензинку.<br />
Це батькова — він у могилі лежить,<br />
А нам по–селянському випало жить.</p>
<p>Тут пахне домівкою — потом і гноєм,<br />
Та зіллям із лугу, та щедрим надоєм.<br />
А волики наші — рудий, половий —<br />
Мене зустрічають: господар живий!</p>
<p>Усе тут надійне, усе — як годиться:<br />
І збіжжя в коморі, і в відрах водиця.<br />
Молотникам стане ураз веселіш,<br />
Коли на тринозі поспіє куліш.</p>
<p>Мов скіф після бою, в щасливій утомі<br />
Під небом нічним на духмяній соломі<br />
Лежу і дивлюсь на далеку зорю,<br />
І щось їй своє, потайне говорю.</p>
<p>Душа моя стиха співає і плаче:<br />
Єднання із Всесвітом —<br />
перше, дитяче…<br />
Нараз прокидаюсь — дитинства нема:<br />
Хропе та викашлює смуток тюрма.</p>
<p><em>01.05.1977</em></p>

<div></div>