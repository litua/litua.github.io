<strong>Микола Руденко – Дороги</strong>
<p>Молюся вам, оті дороги,<br />
Донецькі, чорні, кам’яні,<br />
Що ранили дитячі ноги<br />
І лікували у стерні;</p>
<p>Отим стежкам, які водили<br />
По мінах у ворожий тил,<br />
Щоб вибухав, де ми ходили,<br />
Живий бузок, а не тротил.</p>
<p>Тепер оте напівдитяче,<br />
Окопне, давнє, лісове<br />
Сопілкою у грудях плаче,<br />
Сльозою по щоці пливе…</p>
<p>Молюся вам, дороги пізні,<br />
Де радість є і смуток є,<br />
Де, зрікшись неживої пісні,<br />
Я серце обновив своє.</p>
<p>О, скільки тут було капканів!<br />
Хоч це, здається, не війна,<br />
Та поміж сосен і парканів<br />
Ховалась пастка не одна.</p>

<div>




</div>

<p>Отут живуть лауреати,<br />
А там живе чиновний люд…<br />
Навчись брехати, щоб до хати<br />
Тебе покликав лизоблюд.</p>
<p>Тоді, дивись, тебе помітять.<br />
Благословляючи у путь,<br />
В газетах праведно освітять<br />
І ветераном назовуть…</p>
<p>Молюся вам, святі дороги,<br />
Дуби, озера, комиші,<br />
Де голос чесної тривоги<br />
Прокинувся в моїй душі.</p>
<p>Оновлений, туди рушаю<br />
З малим блокнотиком в руці,<br />
Де між зеленого лишаю<br />
Цвітуть в окопах чебреці;</p>
<p>Де сосни бронзові на схилах,<br />
І зосереджені, й журні,<br />
Як монументи на могилах,<br />
Стоять у грізній тишині.</p>
<p>Мені вечірні зорі світять —<br />
І легко дихать, легко йти.<br />
Я певен, що вони помітять,<br />
Бо в зорях є живі брати.</p>
<p><em>06.02.1974</em></p>

<div></div>