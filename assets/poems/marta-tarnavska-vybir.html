<strong>Марта Тарнавська – Вибір </strong>
<p>Я проміняла мрію на усмішку,<br />
міраж крайнеба на земне тепло;<br />
життя розкрилось, мов чудесна книжка,<br />
потоком прагнень щастя потекло.</p>
<p>Не вірилось захопленій дитині,<br />
що це — новий народжувався міт,<br />
що спрага — чи то в серці, чи в пустині —<br />
у привид вміє замінити світ.</p>

<div>




</div>

<p>Коли в покірному самовідданні<br />
заникло горде візіями “я”,<br />
перемогло поезію — кохання,<br />
нова, сильніша всіх, ілюзія.</p>
<p>І не було найменшої тут фальші:<br />
провина — не у виборі доріг,<br />
лише реальність висунута дальше —<br />
до меж фантазії — наївний гріх.</p>
<p>Я проміняла мрію на усмішку,<br />
міраж крайнеба на земне тепло,<br />
одну ілюзію на іншу трішки:<br />
альтернативи наче й не було.</p>
<p>1962</p>

<div></div>