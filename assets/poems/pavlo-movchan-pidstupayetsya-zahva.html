<strong>Павло Мовчан – “Підступається захват до губ, як вода…” </strong>
<p>Підступається захват до губ, як вода,<br />
вилітає вільхівкою вигук з гнізда.<br />
Відлітаючи, тане. Хитальне крило<br />
нагортає хвилясто на обрій тепло.<br />
Огортає проміння тонким сповиттям,<br />
видихається швидко прожите життя.<br />
Що не подих — солодшає в роті пиття,<br />
прагне голос з безмежним мовчанням злиття.<br />
Павутина блакиті, почавшись від вій,<br />
сповиває пташину на спогад в сувій.<br />
Тільки жили, окреслені світлом тугим,<br />
гонять хутко крізь серце золочений дим.<br />
На угрівку твердіє розм’якле стебло,<br />
наганяє тепла хвилювальне крило,<br />
понад обрієм марево плавко біжить,<br />
і на руку твою навивається нить.<br />
Видихаєш жагу, щоб спіймати блакить,<br />
та безодні тобі не допить, не допить…<br />
І волання поволі зітханням стає,<br />
лиш мовчання останнім цей простір доп’є.</p>

<div>




</div>

<p>***</p>

<div></div>