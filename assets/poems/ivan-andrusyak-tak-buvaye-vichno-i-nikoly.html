Іван Андрусяк – так буває вічно і ніколи…<p>так буває вічно і ніколи<br />
сонний дим на землю опада<br />
золотих хмарин ламкі околи<br />
сонця кров солом’яно-руда</p>
<p>так перетинаються і терпнуть<br />
ніби виливаються з юрби<br />
голосів подаленілі верби<br />
поцілунків темні голуби</p>

<div>




</div>

<p>так живуть як до життя прирослі<br />
дні і ночі солоду і крил<br />
і роса для них пелюстки носить<br />
і осанну лебедить ковил</p>
<p>і ніхто на цілий світ палючий<br />
і ніхто на ціле вороття<br />
не розверне їх дніпро і кручі<br />
і не перегорне їм життя</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>