<strong>Павло Мовчан – Небесний вітряк (на мотив Чурльоніса) </strong>
<p>Крізь хмари проломи, крізь срібні прорізи<br />
просиливши крила, небесний вітряк<br />
повітря молов, і пахло залізом,<br />
бо землю захвачував промінь-гостряк!</p>
<p>І сипалось мливо потічками світла,<br />
коня притрусивши у лузі й траву,<br />
а ген, спорошивши тополю столітню,<br />
нагнуло, хоч вішай тугу тятиву…</p>
<p>Мололось повітря, і сипалось мливо<br />
сріблясте, сипкасте на скроні тобі,<br />
і ти, як зі снігу, як скупана в сивім,<br />
сивіла, і очі були голубі.</p>

<div>




</div>

<p>І хтось, учепившись в крило кругойдуче,<br />
підносивсь поволі угору до хмар.<br />
Здригався від вітру весь простір скрипучий,<br />
мінилися борошна: з срібла на жар.</p>
<p>Кружляй, о кружляй, піднебесний вітряче,<br />
допоки не змелеш і світ на пісок:<br />
із глини вже міситься тісто гаряче,<br />
і сивий співає, співа волосок…</p>
<p>І ти підіймавсь на крилі вище себе<br />
на кутому промені, срібнім крилі,<br />
і, в груди набравши холодного неба,<br />
летиш кілька літ сторчголов до землі.</p>
<p>Гуркоче каміння нещадно і грізно,<br />
і гостре крило вже ось-ось дожене,<br />
чим нижче, тим пахне гостріше залізом,<br />
бо стало залізним і лоно земне.</p>
<p>***</p>

<div></div>