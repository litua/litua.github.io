<strong>Василь Стус – У Прохорівці – сни, мов ріки…</strong>
<p>У Прохорівці — сни, мов ріки<br />
напровесні: об груди б’ють,<br />
як об пороги. Думи йдуть,<br />
неначе дзвони. I великі<br />
тумани в головах ростуть.<br />
У Прохорівці сни, мов ріки.<br />
Так увижається не раз:<br />
заснеш — не чути й третіх півнів,<br />
і сновигають тіні дивні —<br />
то Максимович і Тарас<br />
бредуть Михайловим узвозом<br />
угору й гору — аж до хмар,<br />
де виткався Волосожар,<br />
де марення чумацьким возом<br />
пускаються у Крим по сіль.<br />
А потім враз оступить біль<br />
натужну душу — й не дихнути.<br />
Iдеш у визорену ніч,<br />
поки зблукаєш межи рути,<br />
віддавшись довгій маячні.</p>

<div>




</div>

<p>У Прохорівці сни, мов ріки.</p>

<div></div>