<strong>Мозолевський Борис – Осінні сосни</strong>
<p>Пройдемося до кемпінгу —<br />
І скінчено, і все.<br />
А явори пікетами<br />
Виходять до шосе.</p>
<p>І сосни у Святошині,<br />
Від сонця голубі,<br />
Пливуть назустріч осені,<br />
Вклоняючись тобі.</p>

<div>




</div>

<p>Неначе двійко чаєчок<br />
Над стомленим шосе,<br />
Очима попрощаємось,<br />
І вітер рознесе</p>
<p>На всі чотири сторони,<br />
Як листя із берез,<br />
І наші дні, і стогони,<br />
І радощі без меж.</p>
<p>І сосни у Святошині,<br />
Струсивши хмари з крил,<br />
Від крику перекошені,<br />
Зламають небосхил.</p>

<div></div>