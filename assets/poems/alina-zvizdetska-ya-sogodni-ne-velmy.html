Аліна Звіздецька – Я сьогодні не вельми висока…<p>Я сьогодні не вельми висока і не зовсім втішена.<br />
Чи це доля косоока, чи я полишена на якийсь особливий випАдок.<br />
Кажуть, лягати спати і все пройде. Справді.<br />
Життя проходить поки ти спиш, але проходить повз.<br />
Мені не залишили крутий спадок, зелених автівок з відкидним.<br />
Лише передоз порожніх думок із чорним міцним,<br />
який не дозволяє заснути.</p>

<div>




</div>

<p>Мене вже нудить від “святих слів надіїї”.<br />
Нудить світом без світла ,сліз, смути.<br />
Розумію – нічого вічного.<br />
Життя на відстані власних кроків.<br />
Любові пристані не відіграють особливої ролі,<br />
як і слова пророків. І немає гіршого,<br />
ніж віра в казки. Це лише перевірка волі.<br />
А мої кволі рими – схиблення світосприйняття.</p>
<p>Зізнаюсь поволі, що це “не те, у що ми вірили в школі,<br />
чиста брехня”, яку усі гордо несли, мов жезло,<br />
ось це “не те” насправді і зветься всіма – життя.</p>
<p>Як весело.</p>
<p>автор: <strong><a href="http://onlyart.org.ua/?page_id=46016">Аліна Звіздецька</a></strong></p>

<div></div>