<strong>Марта Тарнавська – Біржа </strong>
<p>На біржі життя купуєш<br />
дешеві майбутнього акції<br />
та віриш, мов грач, у щастя<br />
і вперто ждеш дивіденду.</p>
<p>Хотів би ти, спекулянте,<br />
з маленьких своїх інвестицій<br />
отримати зиск потрійний?<br />
Хотів би дешеві ліри<br />
на тверду проміняти валюту<br />
і стати без поту і труду<br />
вдоволеним капіталістом?</p>
<p>Та біржа життя не гірша<br />
від славної біржі Нью-Йорку:<br />
тут риск на велику ставку,<br />
тут ринок хронічно непевний,<br />
тут жертв неминучих чекає<br />
неуникненне банкрутство.</p>

<div>




</div>

<p>Ця гра має сотні правил,<br />
та щастя знанням не купиш,<br />
і риск невідхильний навіть<br />
для тих, хто хотів би чесно<br />
десяток літ капіталу<br />
своєї важкої праці<br />
примусити, щоб давали<br />
заплату і нагороду.</p>
<p>Та є у житті спекулянти,<br />
що, вклавши підроблені акції<br />
снобізму, блефу і фальші,<br />
чекають на лавр визнання;<br />
що інвестують в дарунки,<br />
а хочуть в заміну — приязнь;<br />
що спекулюють у дітях<br />
і, вклавши самі лиш гроші,<br />
ждуть дивіденду — серця.</p>
<p>Буває часом банкрутство,<br />
мов справедливості вимір.</p>
<p>1974</p>

<div></div>