<strong>Павло Мовчан – Пам’яті композитора Якуба Мунка… </strong>
<p><strong><em>АВТОРА «ТАНГО СМЕРТІ»,</em></strong><br />
<strong><em> ЯКИЙ ЗАГИНУВ У ЯНІВСЬКОМУ КОНЦТАБОРІ</em></strong></p>

<div>




</div>

<p>Волохатий звук гобоя<br />
ходить вперто за тобою,<br />
та не тане віск у вухах,<br />
хоч труба жарінням жбуха.<br />
Крок вимірює хвилини,<br />
в землю втоптує вуглини,<br />
хилитається між стін,<br />
як вагадло — гостра тінь…<br />
Не відтвориш, не повториш<br />
і не витрубиш той крик,<br />
що запікся згустком крові,<br />
припечатавши язик.<br />
Галасливе марнославство,<br />
тиха хтивість на смичку —<br />
перебарвлюєте настрій,<br />
та на душу хилитку.<br />
Ох, навіщо всі ці звуки,<br />
струни, здвоєні баси,<br />
якщо ширші за розпуку<br />
два дитячі голоси!<br />
Сміх гармошки розсипався<br />
на золочених губах,<br />
раптом постріл ситим басом<br />
спалахнув і не потах.<br />
Раптом дзеркало повітря<br />
потрощилося ущент:<br />
віск гарячий — жовтий вітер<br />
і рушничний інструмент.<br />
Запечатався навічно<br />
слух у пам’яті стільник —<br />
в ньому ж тиша потойбічна,<br />
що пекучіша за крик…<br />
Ой, не хукайте у труби, —<br />
не роздмухаєте слух,<br />
для якого звуком згуби<br />
шарудить найлегший пух.</p>
<p>***</p>

<div></div>