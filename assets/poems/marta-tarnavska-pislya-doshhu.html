<strong>Марта Тарнавська – Після дощу </strong>
<p>Вночі був дощ — дзвінкий, мов радість, дощ.<br />
(Дощі такі бувають навесні!)<br />
Він змив зиму з міських камінних площ,<br />
очистив пам’ять від кошмару снів.</p>

<div>




</div>

<p>Ах, скинути б з плечей журби тягар,<br />
у свіжий парк нести б насіння мрій!<br />
Земля відкрила свій жіночий чар<br />
до сонця життєдайного вгорі</p>
<p>і все готове поновити цикл:<br />
жагу цвітіння, тугу, і любов…</p>
<p>Вантаж прожитого, що наче льодовик,<br />
топлю, щоб серцем обновитись знов.</p>
<p>1954</p>

<div></div>