<strong>Павло Мовчан – “Спливає цегла в глинища з соборів…” </strong>
<p>Спливає цегла в глинища з соборів,<br />
та тінь хреста літає нерозтанно,<br />
і погляд підіймається угору,<br />
де клен росте розпачливо на бані.</p>
<p>Ти нас відкинувсь? Ми тебе — зреклися?<br />
Вінча безглуздя храмова руїна.<br />
Зливаються у нуль цегляні числа,—<br />
ми ще живі, та мертва вже країна…</p>
<p>Вростає корінь в помисли високі,<br />
з руїни духу випиває силу;<br />
собор сплива у глинища, як докір,<br />
стирчать повсюди арматурні жили.</p>

<div>




</div>

<p>Чи ж є межа між небуттям та сущим?<br />
Окремить їх лиш лінія питання.<br />
Все стало переходить у минуще,<br />
грядущий суд триває до вмирання…</p>
<p>Гудрон кипить, і дим валує з пекла,<br />
і олово стікає в домовини.<br />
Смола повітря будить в горлі клекіт<br />
і заганяє мову углибини…</p>
<p>Триває слід. І осідають стіни.<br />
Та зір хреста підсаджує угору,<br />
де клен росте, тримаючи руїни,—<br />
з країни мертвих витікає корінь…</p>
<p>***</p>

<div></div>