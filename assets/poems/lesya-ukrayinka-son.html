<strong>Леся Українка – Сон</strong>
<p><em>(Посвята Александрі С-вій)</em></p>
<p>Був сон мені колись: богиню ясну<br />
Фантазії вбачали мої очі,</p>
<p>І друга любого подобу красну<br />
Богиня прийняла тієї ночі.</p>
<p>Той самий вираз і усмішка мила,<br />
Той самий погляд довгий, розумливий,</p>
<p>На плечах лиш барвисті мала крила,<br />
Вінець над чолом з лавру святобливий.</p>
<p>Вона іде! Непереможна сила<br />
Мене примушує за нею простувати</p>
<p>По темних, тісних хідниках. Вступила<br />
Вона в якісь таємнії палати.</p>
<p>Чи то свята будова, чи темниця?<br />
Високеє і темнеє склепіння,</p>
<p>Одно віконце вузьке, мов стрільниця, –<br />
Крізь нього сиплеться бліде проміння</p>
<p>І падає на стіну; височенний<br />
Орган стоїть там, наче скеля дика,</p>
<p>Де був прикований Титан страшенний,<br />
Що забажав освіти чоловіка.</p>
<p>Спинилася богиня, і за руку<br />
Взяла мене, і словом говорила:</p>
<p>«Вважай і пам’ятай мої слова й науку:<br />
То світовий орган, і доля так судила,</p>
<p>Що тільки раз він має гук подати,<br />
Страшний той гук, потужний і величний,</p>
<p>По всіх країнах має залунати<br />
І перекинути світовий стрій одвічний.</p>
<p>Страшне повстане скрізь землі рушення.<br />
І в громом упадуть міцні будови.</p>
<p>Великий буде жах, велике й визволення!<br />
Тоді спадуть всесвітнії окови.</p>
<p>І правда лавром чоло уквітчає.<br />
І згине зло, укриване віками.</p>
<p>В честь волі нової хвалу співець заграє<br />
На вільних струнах вільними руками.</p>
<p>Тож слухай: ти орган порушить можеш<br />
Не дужою, та смілою рукою,</p>
<p>Всесвітнє зло тим гуком переможеш,<br />
Здобудеш для землі і щастя, і спокою.</p>

<div>




</div>

<p>Та знай: твоє життя так миттю згасне,<br />
Як блискавка, що перед громом свіне:</p>
<p>Не для тебе те світло правди ясне,<br />
Що світ осяє, ні! життя твоє загине!</p>
<p>І вільні струни славити не будуть<br />
Ні твого ймення, ані твого діла,</p>
<p>Щасливії нещасную забудуть,<br />
Не буде вкрита лаврами могила!»</p>
<p>Промовила і зникла. В самотині<br />
Я зостаюся розважать-гадати,</p>
<p>Як визволить той гук, що замкнутий в скелині,<br />
Що має гучно в світі залунати?</p>
<p>Тут наступила чорна тьма без сонця,<br />
Я в розпачі ламаю руки, плачу,</p>
<p>Богиню кличу… Коли се з віконця<br />
Я бачу світло, ясний промінь бачу!</p>
<p>Той промінь думки просвітив бездольні,<br />
Ще хвиля – й світ весь затремтять від гуку, –</p>
<p>Зрадіють всі невільники бездольні…<br />
Та що це нагле затримало руку?</p>
<p>Ох, я ж загинуть маю!.. І від страху<br />
Від жалю розум наче хмари вкрили.</p>
<p>Як тяжко! Мов серце извне жаху:<br />
Умру без слави, навіть без могили!..</p>
<p>І я стою, неначе скам’яніла.<br />
Знебула думка вже не розважає…</p>
<p>Що се? немовби пісня забриніла<br />
Здалека, мовби цілий хор ридає.</p>
<p>Глибока, тиха, нерозважна туга<br />
Вникає в серце, каменем лягає;</p>
<p>Ридає хор, мов дикий вітер з луга,<br />
А темрява склепіння застилає.</p>
<p>З віконця ледве-ледве блисне промінь;<br />
Ті хмари темні давлять мою душу,</p>
<p>А серце палять, мов жерущий пломінь.<br />
Ні, гук страшний я видобути мушу!</p>
<p>Хай я загину, та хай сяє мило<br />
Над людьми сонцем правда і надія!</p>
<p>Зважливо простягаю руку, сміло –<br />
І прокидаюсь… Так! то сон був… мрія!</p>

<div></div>