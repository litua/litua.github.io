<strong>Руданський Степан – Ти не моя</strong>
<p>Ти не моя, дівчино дорогая!<br />
І не мені краса твоя;<br />
Віщує думонька смутная,<br />
Що ти, дівчино, не моя!</p>
<p>Ти не моя! За личко гарне<br />
Справляє хтось колодія…<br />
Мої ж літа проходять марне,<br />
Бо ти, дівчино, не моя!..</p>

<div>




</div>

<p>Ти не моя!.. І брови чорні<br />
Милує інший, а не я,<br />
І інший хтось тебе пригорне,<br />
А ти, дівчино, не моя!..</p>
<p>Ти не моя, голубка сива!..<br />
Щаслива доленька твоя,<br />
Моя же доля нещаслива,<br />
Бо ти, дівчино, не моя!..</p>
<p>Ти не моя! Но що ж я маю?<br />
Чим похвалюсь тобі і я?<br />
Хіба лиш тим, що тя кохаю;<br />
Но ти, дівчино, не моя!..</p>

<div></div>