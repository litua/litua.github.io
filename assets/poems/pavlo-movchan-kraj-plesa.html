<strong>Павло Мовчан – Край плеса </strong>
<p>Темні пасмуги вітру рябили ріку<br />
і до берега йшли — очерет хилитався,<br />
і ритмічно, як подих, на рівнім піску<br />
і твій час, і ти сам відбивався…<br />
Одночасно він ймення чиєсь розсипав<br />
і піску нагортав у бляшанку.<br />
А на тебе дивилася річка сліпа,<br />
ніби чула твою лихоманку.<br />
Прохолонув і світ, і підсинена кров,<br />
і двобічно листки очерету гострились,<br />
щоб розтяти повітря й добути ізнов<br />
те тепло, що і кров, і ріку червонило.<br />
Відшаровувавсь день від очей, мов лупіж,<br />
а за ним, наче стовбур, світилась крижина…<br />
І здригнувсь, бо діткнувсь очеретяний ніж<br />
до очей — спалахнула краплина.</p>

<div>




</div>

<p>***</p>

<div></div>