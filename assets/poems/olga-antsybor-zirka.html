<strong>Ольга Анцибор – Зірка</strong>
<p>З неба темного зірка падає,<br />
Перерізала неба гладь,<br />
Листопадами, зорепадами,<br />
Ген за обрій літа летять.</p>
<p>Я ту зіроньку, я ту іскорку<br />
В пожовтілій траві знайду.<br />
До берізки золотолистої<br />
Зачарована підійду.</p>
<p>– Ти, берізонько, ти, лебідонько,<br />
Ти літа мої зупини,<br />
Горе тяжкеє, лиху бідоньку<br />
Із життя мого прожени.</p>

<div>




</div>

<p>Білокора моя перлиночко,<br />
Ти розрадь мене, щось скажи,<br />
І синочка, мою кровиночку,<br />
Дочекатись допоможи.</p>
<p>А двох донечок – ясних горличок,<br />
Сміхом-радістю обдаруй,<br />
Дай їм щастя, хорошу долечку,<br />
Сонця променем поцілуй.</p>
<p>І онуку, хлопчині милому,<br />
Розум, силу, терпіння дай,<br />
Пригорни його, обійми його,<br />
По життю йти допомагай.</p>
<p>Глянь, берізонько – зірка котиться,<br />
Синім полиском виграва,<br />
Дай нам доле, всього, що хочеться,<br />
Є ж на світі іще дива!</p>

<div></div>