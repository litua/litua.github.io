<strong>Павло Мовчан – За мотивами «Ворона» Едгара По </strong>
<p>Переінакшив все минуле:<br />
тепер тебе там не було.<br />
Був гайворон замість зозулі,<br />
та й то лише з одним крилом.<br />
Був степ, напоєний вітрами,<br />
і спис, засторчений в блакить,—<br />
і нас вже не було між нами,<br />
була якась тривала мить…<br />
— Стривай… Але ж було минуле!<br />
— Був гайворон… і степ… і спис…<br />
То тебе доля, як зозуля,<br />
мені підкинула колись…<br />
Я падкупав в сліпій нетямі<br />
і власним тілом зігрівав<br />
ні, не пташа — кричущий камінь,<br />
що лиш поживи вимагав.<br />
І я помітив, світе правий,<br />
що я малію… ти ж — ростеш…<br />
Моє гніздо було кривавим —<br />
твоя жада не знала меж.<br />
І рани на собі помітив,<br />
що заподіяні вві сні…<br />
У вирій вже не відлетіти,<br />
бракує сил злетіть мені…<br />
Твоє крило я стис щосили,<br />
та ти знялась у височінь.<br />
І я упав… І однокрила<br />
кружляє наді мною тінь.<br />
Я гострий крик заніс угору,<br />
та він, отверднувши, завис.<br />
Ти промовляєш: — Nevermore*,<br />
щомиті падаючи вниз…</p>

<div>




</div>

<p>***</p>
<p>_______________________________<br />
* Ніколи більше (англ.).</p>

<div></div>