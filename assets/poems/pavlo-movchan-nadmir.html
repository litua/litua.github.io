<strong>Павло Мовчан – Надмір </strong>
<p>Яке строкате пір’я в пташки, —<br />
зліта, зірвавши тятиву.<br />
І не соромиться ромашки<br />
метелик, впавши на траву.<br />
І спів спиваючи по краплі,<br />
дивуюся: та й щедротратні<br />
озвучені липневі дні.<br />
Бо й каркання було б достатньо<br />
давно оглухлому мені.<br />
І кожен овоч, як годинник,<br />
указує на час бджолиний,<br />
на надмір розкошів та барв.<br />
Та, мабуть, вища є причина<br />
цвітіння й буйнування трав.<br />
По цяпці ряска непомітно<br />
взеленює глуху блакить…<br />
Я неспроможен, часе літній,<br />
у межі погляду вмістить<br />
ані кульбаб, ні конюшини:<br />
пух обернувся в насінини,<br />
вже й листя стигло шелестить…<br />
П’ю пахощі по крапелині,<br />
та спраги серця не втолить…<br />
Ось виплива з глибин лілея<br />
і дивиться: а що під нею? —<br />
тремтить щось біле — не збагне…<br />
І прище коло вогняне…<br />
Сплива краса за течією…<br />
Мені б і будяка задосить,<br />
хмільного духу крапиви,<br />
коли б не знать, що срібні коси<br />
зітнуть й волосся з голови.</p>

<div>




</div>

<p>***</p>

<div></div>