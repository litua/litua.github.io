<strong>Павло Мовчан – Вікова основа </strong>
<p>І криком визначив повітряну стіну,<br />
і на відлуння власне озирнувся,<br />
і все збагнув про самоту на світі:<br />
ти дав мені цю далеч голосну,<br />
щоб зміг в землі я згодом заніміти.</p>
<p>Але я жив… і губ не розмикав…<br />
і до твого не підступав престолу…<br />
Та й ти мене у храм не закликав,<br />
не дорікав байдужістю ніколи…</p>

<div>




</div>

<p>Ні молитов не знаю, ні хвали:<br />
на пам’ять вивчив азбуку парканну,<br />
ти кров’ю до лопати присмолив<br />
мої долоні, жили мої рвані…</p>
<p>Пересівав на ситах антрацит,<br />
занурювавсь у паморозь звуглілу,<br />
докопувавсь до надмогильних плит<br />
і металево грюкав у могили…</p>
<p>Та ти мені скарбниці не відкрив<br />
і не змістив у словнику ні слова, —<br />
за мною стежив байдуже згори,<br />
як я довбаю вікову основу.</p>
<p>***</p>

<div></div>