<strong>Юрій Тарнавський – Болить голова</strong>
<p>Болить голова, як<br />
книжка лежить на столі, як<br />
дерево стола тримає на<br />
собі цю книжку, як очі<br />
дивляться з одної сторони<br />
обличчя на світ, у<br />
якім стіл і книжка тривають, як<br />
біль голови.</p>

<div>




</div>

<p>Недалеко знаходиться<br />
місце, де можуть<br />
боліти серце і зуби, і<br />
очі тримаються купи в<br />
однім куті, де мало<br />
хто заглядає, і де, побіч, на<br />
щоках, лежать руки, схрещені, як<br />
засушені квіти.</p>

<div></div>