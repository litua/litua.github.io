<strong>Павло Мовчан – “Ця тиша – наче плач дитячий серед ночі…” </strong>
<p>Ця тиша, — наче плач дитячий серед ночі:<br />
спалахує, горить, підчорнена вогнем,<br />
і лускається скло — хтось голосно регоче,<br />
упавши, замовка — створіння кам’яне…<br />
І болісно мовчить принишкло, наче пташка,<br />
цей згусток блазнувань чи отверділий сміх…<br />
Тобі пониклий дух звести, мов камінь, важко,<br />
а вигукнуть «Спасіть!» в пробоїну — не міг…<br />
Мовчить людський словник… мовчать живі і мертві.<br />
Усі віки мовчать, хоч мають що сказать.<br />
Зарубки кам’яні і ризи — не затерті,<br />
стирається з чола рокована печать…<br />
В пробоїну скляну зчорнілий промінь хлинув,<br />
стира з обличчя риси і поклики з очей;<br />
поволеньки стаєш безликим, наче глина,<br />
лише жарина крові зсередини пече.<br />
У промені пітьми розгледів врешті сутнє:<br />
душа у всіх однакова, однаковий скелет,<br />
безособовий світ імли і всемогутній,<br />
не відтворить нічим його нічний портрет…<br />
Та зовнішнім ти жив і дбав про нього завше,<br />
окремішність любив, відмінне пам’ятав.<br />
Хіба ж ти не про це мовчиш, камінний пташе?<br />
Пробивши шибку в ніч, де править темнота.<br />
У промені пітьми всі лихоліття видно:<br />
густі стовпи пожеж і віхи чумові,<br />
в дьогтяних сорочках та невивідних злиднях<br />
примарний суне люд: чи мертві, чи живі?<br />
Попереду воли, запряжені у гарби,<br />
з полудрабків звисає паліччя рук та ніг,<br />
Тече юрба, неначе стікає чорна фарба<br />
з дороги полотна, що біла, наче сніг…<br />
А ген на торговицю безликі людолови<br />
женуть юрбу безлику, аж біла сіль курить…<br />
Сириця в’їлась в тіло, та з губ ані півслова,<br />
історія замовкла, і праведність мовчить…<br />
Ген вояки на друзки розбили фортеп’яно,<br />
і клавіші, мов зуби, утоплені в смолу…<br />
І світлий промінь б’є крізь тіло твоє дране,<br />
розщеплюючи промінь, що йде з імли в імлу…<br />
Людський словник скупий, зате мовчання щедре:<br />
завмерли перед злетом холодні камінці,<br />
розмотується промінь з клубка на кілометри,<br />
тече пітьма по стеблах, всякає в корінці.<br />
Плоди, налиті часом, всередині чорніють,<br />
стає нічним вугіллям все сонячне вапно:<br />
зійшлися на тобі всі промені, Маріє!<br />
Цей — з мого серця — щойно, а чорний вже давно.<br />
Один животворящий, а другий — життєзгубний,<br />
ти ж лінією блазня розграфлена навпіл,<br />
розтятий пополам і навіть перстень шлюбний,<br />
вуста тобі згинають від радощі, то біль.<br />
І одним оком зриш ти в мене, другим — в кого?<br />
В одній долоні пташка, а в другій камінець…<br />
Між нами межовим став аркуш скла тонкого,<br />
а на твоєму серці кривавиться рубець.<br />
Ти голосом своїм познач безлике слово,<br />
і час, що розірвався, хоч зойком сполучи.<br />
Вступає в тіло тінь — нестерпно тихо знову,<br />
і пташка не зліта, і камінець мовчить.</p>

<div>




</div>

<p>***</p>

<div></div>