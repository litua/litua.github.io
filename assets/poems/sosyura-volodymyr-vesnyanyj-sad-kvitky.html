Сосюра Володимир – Весняний сад, квітки барвисті…<p>Весняний сад, квітки барвисті,<br />
пісні пташині в вишині,<br />
і ти у сяйві і намисті<br />
подібна сонцю і весні.</p>
<p>А в небі радість журавлина,<br />
і даль степів, мов крил розмах.<br />
моя кохана Україно,<br />
такою ти в моїх очах.</p>
<p>Гвіздки твої пробили руки,<br />
на вітрі коси золоті,<br />
а в чорнім небі — круки, круки…<br />
То ти розп’ята на хресті.</p>

<div>




</div>

<p>Огні померкнули ласкаві<br />
в твоїх очах. Кругом штики.<br />
Втоптали <a href="http://hunterboots.com.ua/">чоботи</a> криваві<br />
твоє намисто і квітки.</p>
<p>Та упаде удар огнистий,<br />
у прах розсиплються штики.<br />
Ми підберем твоє намисто,<br />
знов розцвітуть твої квітки.</p>
<p>Луна пісень кругом полине,<br />
тебе ми знімемо з хреста,<br />
і ти воскреснеш, Україно,<br />
моя ти страднице свята!</p>
<p>1941</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>