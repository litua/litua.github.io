<strong>Микола Вінграновський – Дерева</strong>
<p>Коли ви, як зелені волейболісти,<br />
Перекидаєте місяць вночі одне одному над собою,<br />
Над містами і над країнами, —<br />
Я думаю, що ви збожеволіли,<br />
І мені стає радісно, що ви не люди.</p>

<div>




</div>

<p>Коли ви снідаєте землею і хмарами<br />
Ось уже скоро двадцять століть,<br />
Я думаю, щО ви будете їсти,<br />
Якщо раптом почнеться воднева війна?<br />
І мені стає легше, тому що ви про це не думаєте.</p>
<p>Коли свою Вітчизну<br />
Я називаю суцвіттям дерев —<br />
Вона простяга мені свої руки<br />
І шумування земного вітру,<br />
Бо найгарніше у світі —<br />
Дерева.</p>
<p><em>1960</em></p>

<div></div>