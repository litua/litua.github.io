<strong>Павло Мовчан – Над вогнем </strong>
<p>Намалював вогню обличчя<br />
і викричав його слова;<br />
здиміли кучері смерічні,<br />
коли схилилась голова.<br />
Схрестивши ноги по-татарськи,<br />
вловивши тайність чаклувань,<br />
розв’язую вузли питань,<br />
що ніч скорочують скотарську.<br />
Вогонь сидить супроти мене<br />
на віддалі самотини;<br />
міркую, як він провинивсь,<br />
якщо дрімає цілоденно.<br />
А з ночі помочі благає,<br />
лягає зморено на дим<br />
і каже: «Я оберігаю<br />
тебе й отару від біди, —<br />
і переходить вже на шепіт,<br />
на щирість бесіду схиля:<br />
— Підкинь, підкинь смерічних ще віт,<br />
пощезне в спаласі земля.<br />
І берлоносцем будеш ти<br />
з ясною факлею в руці,<br />
на всі кінці, на всі світи<br />
твої летітимуть гінці.<br />
Твої окличники дадуть<br />
широку прозвість про свободу,<br />
лиш не забудь про чорну воду<br />
і про галуззя не забудь…<br />
Бо вільно кожному згоріти<br />
яскравим спалахом — ураз,<br />
пустивши облишки на вітер…<br />
Вівчаре! бійсь, щоб я не згас…»<br />
А я сиджу окам’янілий,<br />
схрестивши руки на патик,<br />
і чую, як в моєму тілі<br />
різьбиться вогневладний лик.<br />
І чую: ніч спішить по колу,<br />
що з кроком вужчає щомент:<br />
я встав з пломінного престолу<br />
і знищив вогнище ущент.</p>

<div>




</div>

<p>***</p>

<div></div>