<strong>Максим Рильський – У хутрі лисячім мене одвідав гість…</strong>
<p>У хутрі лисячім мене одвідав гість<br />
Із люлькою в зубах і пойнтером Нероном.<br />
Тепер удвох сидять. Нерон поважно їсть.<br />
Пан п’є, — і тихий дім ввижається затоном.</p>
<p>Навколо — вир снігів. Ще не дзвонило й шість,<br />
А темно надворі, і заходом червоним<br />
Нам знову послано про день бурхливий вість,<br />
Про вітер сніговий із рогом міднодзвонним.</p>

<div>




</div>

<p>Нехай гуде і мчить на сивому коні,<br />
Припавши, як Нечай, до сталевої гриви, —<br />
У нас ясний огонь і спогади ясні.</p>
<p>Мій добрий гість — брехун, філософ і мисливий,<br />
Рибалка, мандрівець — розповіда мені,<br />
Як бив колись акул в Бенгальському заливі.</p>
<p><em>1922</em></p>

<div></div>