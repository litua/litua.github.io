<strong>Микола Руденко – Маки</strong>
<p>Це так було: тут, під горою, ніч,<br />
А десь по той бік починався ранок.<br />
Шукаючи казкових самобранок,<br />
Ми ранкові виходили навстріч.</p>
<p>Витрушувала з неба свій рукав<br />
Богиня вроди — голуба Венера.<br />
Та й натрусила:<br />
мов огнисті пера,<br />
Палахкотіли маки поміж трав.</p>
<p>Спливав над скелями легкий димок.<br />
Вам казки треба?..<br />
Ось вона, будь ласка!<br />
І дудкою вівчарика–підпаска<br />
У маках дуденів прудкий струмок.</p>
<p>А маки то сміялись, то, ачей,<br />
Щось шепотіли в далі неозорій…<br />
Отак, напевне, виглядають зорі<br />
У вимірі, незримім для очей.</p>

<div>




</div>

<p>Там є свої луги, свої моря.<br />
І, може, хмари — це небесні маки.<br />
Для цього зараз є усі ознаки —<br />
Їх підсвітила вранішня зоря.</p>
<p>Радій красі — хай диво не зника,<br />
Нехай співа в тобі клітина кожна…<br />
Якби ж у те було повірить можна,<br />
Що ти усюди, земле, отака!</p>
<p>Озвався біль, який давно несу:<br />
Навчіть мене, до смутків неохочі,<br />
На все у світі затуляти очі.<br />
Щоб тільки бачити оцю красу,</p>
<p>Навчіть, щоб я нарешті поборов<br />
Ці зойки над гірською течією:<br />
То проступає із землі моєї<br />
Розхлюпана в тисячоліттях кров.</p>
<p><em>17.02.74</em></p>

<div></div>