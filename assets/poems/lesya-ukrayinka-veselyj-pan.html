<strong>Леся Українка – Веселий пан </strong>
<p>Далебі не стане мочі, –</p>
<p>подуріли мужики!</p>
<p>Лізуть в очі поторочі,</p>
<p>пащекують про страйки…</p>
<p>Чи дадуть мені ті хами хоч годину чисту?<br />
Гей, підіте приведіте музику троїсту!</p>
<p>Кажуть, голод в їх почався, –</p>
<p>якщо правда, дуже жаль.</p>
<p>Я б зібрався, розпитався,</p>

<div>




</div>

<p>але ж нині маю баль…</p>
<p>Що? прийшли оті голодні? – Добре, почекайте!<br />
Гей, цимбали! швидко, шпарко! враз, музики, грайте.</p>
<p>Що там? бунт?.. не бійся, Валю, –</p>
<p>зараз будуть козаки…</p>
<p>Прошу в залю всіх до балю…</p>
<p>Гей, шампана, двораки!</p>
<p>О, вже там дають їм хльосту… що за дикі крики?!<br />
Гей, цимбали! швидше! шпарче! голосніш, музики!!!</p>
<p>[7.03.1906]</p>

<div></div>