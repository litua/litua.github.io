<strong>Руданський Степан – Добре торгувалось</strong>
<p>Чи в Києві, чи в Полтаві,<br />
Чи в самій столиці<br />
З мазницею мужик ходить<br />
Помежи крамниці…</p>
<p>У крамницях, куди глянеш,<br />
Сріблом-злотом сяє,<br />
Мужикові то й байдуже:<br />
Він дьогтю питає.</p>
<p>У десятії крамниці<br />
Два купці сиділо…<br />
І в десяту мужик двері<br />
Відхиляє сміло.</p>

<div>




</div>

<p>Відхилив: «Добридень, люди!» —<br />
І й зачав питати,<br />
Чи нема у них принаймні<br />
Дьогтю де продати.</p>
<p>А купці переглянулись,<br />
Стихача сміються;<br />
«Здесь не деготь, — йому кажуть, —<br />
Дурні продаються!..»</p>
<p>«Добре ж у вас торгувалось,<br />
Що все розійшлося<br />
І на продаж тілько два вас<br />
В склепу зосталося!..»</p>

<div></div>