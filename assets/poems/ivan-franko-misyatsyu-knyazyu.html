<strong>Іван Франко – «Місяцю-князю!..»</strong>
<p>Місяцю-князю!<br />
Нічкою темною<br />
Тихо пливеш ти<br />
Стежков таємною…<br />
Ніжно хлюпочеться<br />
Воздушне море,<br />
Так в нім і хочеться<br />
Змить з серця горе.<br />
Місяцю-князю,<br />
Ти, чарівниченьку!<br />
Смуток на твойому<br />
Ясному личеньку.<br />
Із небозвідної<br />
Стежки погідної<br />
Важко глядіть тобі<br />
В море бездонне,<br />
В людськості бідної<br />
Горе безсонне.<br />
Місяцю-князю!<br />
В пітьмі будущого,<br />
Знать, ти шукаєш<br />
Зілля цілющого,<br />
Зілля, що лиш цвіте<br />
З-за райських меж…<br />
Ох, і коли ж ти те<br />
Зілля найдеш?..</p>

<div>




</div>

<p>16 іюля 1883</p>

<div></div>