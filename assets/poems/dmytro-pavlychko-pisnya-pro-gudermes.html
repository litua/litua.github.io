<strong>Дмитро Павличко – Пісня про Гудермес </strong>
<p>Ми вільні! Ні, нема чудес,<br />
Ми любимо старе ярмо;<br />
Душа скрипить, немов протез, —<br />
З вогню нас кличе Гудермес,<br />
Та рятувати — не йдемо!</p>
<p>Ми чесні! Ні, раби словес,<br />
Давно навиклі до ганьби;<br />
З нас вичавив московський прес<br />
Ту кров, що має Гудермес,<br />
Кров непокори й боротьби.</p>

<div>




</div>

<p>Христос воскрес! Ні, не воскрес,<br />
Лежить скатований в труні,<br />
І не зійде він до небес,<br />
Допоки в небо Гудермесе<br />
Не здійме крила кам’яні.</p>
<p>Співає дух! Ні, виє пес,<br />
Упир сибірський, новий цар,<br />
Та не замовкне скрегіт лез,<br />
Допоки славний Гудермес<br />
Не відомстить за смерть і згар!</p>
<p>***</p>

<div></div>