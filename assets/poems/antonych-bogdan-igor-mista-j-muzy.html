<strong>Антонич Богдан-Ігор – Міста й музи</strong>
<p>Дубове листя, терези купців, цигани,<br />
щоденний гамір і щоночі вічні зорі.<br />
Життя, що найтрудніше із мистецтв. Догана<br />
за кожний зайвий день. Жде ніч — суддя суворий.</p>
<p>Уста солодкомовні зрадять. Може, спомин<br />
не лишиться з турбот, що нам орали чола.<br />
Крило плаща із пліч. Крило вітрів над домом,<br />
вузли димів, що в’яжуть небо з міста колом.</p>
<p>Герої, мужоложники, поети, дійсно,<br />
чесноти квіття і на простиралі плями,<br />
дні й ночі, хлопців соромливих солодійство<br />
і жарти шулерів і смутку темні ями.</p>

<div>




</div>

<p>Десь крекче катеринка, довгі світла смуги<br />
вирують на обличчях, мов павині пера,<br />
а людська доля в дзьобику кривім папуги<br />
колишеться шматком дешевого паперу:<br />
кохання,<br />
подорож,<br />
розлука,<br />
слава,<br />
успіх —<br />
за двадцять сотиків купити можна щастя.<br />
Сплітається і розплітається дня усміх,<br />
папуга, пісня й сонця золоте причастя.</p>
<p>Неждані зустрічі. Оркестри грають в парках.<br />
Проходять сім’ї чесні й на дітей багаті.<br />
Злий вітер, що натхненням людську розпач шарпав,<br />
вже тихне. Карт букети і хмаринок лети.<br />
Тінь долі крил. Крихка тростина й квіття жертви.<br />
І в цифри ловим струм натхнення,<br />
дивну чудність<br />
найменших справ вдягаєм в правди стислі й вперті,<br />
хоч непомильна лиш одна екстази мудрість.</p>
<p><em>20 травня 1936</em></p>

<div></div>