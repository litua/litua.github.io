Тичина Павло – На захист миру<p>(НА ВСЕСОЮЗНІЙ КОНФЕРЕНЦІЇ ПРИХИЛЬНИКІВ МИРУ В МОСКВІ У ВЕРЕСНІ 1949 p.)</p>

<div>




</div>

<p>Браття! Друзі! Побратими!<br />
Дні які в нас ясні, чистії<br />
А в буржуазії — ніч…<br />
З почуттями із святими<br />
ми в Москві зібрались вмісті,<br />
щоб за мир піднести клич.<br />
Хоч з країн ми й різних світу —<br />
в нас одна мета, едина:<br />
жити в здруженій сім’ї.<br />
Проти воєн ми і гніту!<br />
Вільна щоб була людина<br />
Й трудове життя її!<br />
Хай між нами океани —<br />
нас не розділити звіру<br />
(звір в злобі своїй скона!).<br />
В нашім прагненні до миру<br />
всі ми вийдем, як титани:<br />
сила, сила в нас одна!<br />
Хто ж то зброєю гуркоче?<br />
Хто плете із брехень сіті,<br />
нахваляється на нас?<br />
Наш народ лиш миру хоче,<br />
миру, миру у всім світі,-<br />
і настане ж бо цей час!<br />
В паліїв війни — нахвалка.<br />
Згинуть хай слова їх згубні<br />
про те царство світове!<br />
Над колоніями палка? —<br />
Всі народи миролюбні<br />
встануть за життя нове!<br />
Браття! Друзі! Гей на чати!<br />
Голос свій за мир підносим:<br />
віщий — в кожнім з нас — Боян!<br />
Паліїв війни проклятих<br />
ми навік безжально скосим,<br />
ми підкосим, як бур’ян.<br />
Мирний труд, земля радянська…<br />
за морями ж крик і свисти —<br />
бізнесу їм дай, війни!<br />
Знов це граються фашисти,<br />
чорна зграя самозванська? —<br />
Не жартують хай вони!<br />
За братерство, за свободу,<br />
за прогрес, за щастя люду!<br />
За все те, що нас живить!<br />
В імені свого народу<br />
паліїв війни до суду!<br />
Нам же розцвітать і жить!<br />
Браття! Мир нам захищати!<br />
Ми ж бороним край свій милий<br />
і жінок своїх, дітей…<br />
Вбивці хочуть панувати?<br />
Маси вже ж давно прозріли,-<br />
розкувався Прометей!<br />
З тьмою б’ється Прометей!<br />
[1949]</p>
<p>автор: <strong><a href="http://onlyart.org.ua/?page_id=4906">Тичина Павло</a></strong></p>

<div></div>