<p>Як тільки душу виповнить мою<br />
Космічний подих в зоряні години —<br />
Перед обличчям Всесвіту стою,<br />
Дивуючись феномену людини.</p>
<p>Де, як вони вміщаються в мені —<br />
Сонця, сузір’я і оці тополі?<br />
Можливо, тільки звуком на струні<br />
Вони існують у всесвітнім полі?</p>
<p>А може, й сам я звук, що дотепер<br />
Летить астральним зойком над лісами?..<br />
В живій гармонії космічних сфер<br />
Проміння й звуки — споконвік те ж<br />
саме.</p>
<p>Отож повірте: тіла в нас нема —<br />
Є тільки душі й згущене проміння.<br />
А простір — це матерія сама,<br />
Це чарівництво можності й уміння.</p>
<p>Він, простір, тче із себе у собі —<br />
Світи гойдає в полум’янім лоні.<br />
Мов крашанки, планети голубі<br />
Лежать до часу на його долоні.</p>

<div>




</div>

<p>Відтак дмухне на дітище своє,<br />
Що неживе котилося допіру —<br />
І враз планета сценою стає,<br />
Підвладна галактичному Шекспіру…</p>
<p>О творчосте на зоряних вітрах,<br />
Жадання мук і озорінь миттєвих!<br />
Як жалко тих, кого долає страх<br />
І ница радість насолод чуттєвих.</p>
<p>Чи варто жити в цоканні годин<br />
Кухонно-спальним щастям невисоким?<br />
У цьому світі сенс лише один:<br />
Побачити Творця духовним оком.</p>
<p>З’явившись з неприхованим лицем —<br />
Відкритим, по-дитячому одвертим,—<br />
Відважно стати одесну з Творцем,<br />
Щоб світ плечем натрудженим підперти.</p>
<p><em>09.05.1981</em></p>

<div></div>