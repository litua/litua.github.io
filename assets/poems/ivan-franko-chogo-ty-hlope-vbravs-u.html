<strong>Іван Франко – «Чого ти, хлопе, вбравсь у стрій лицарський…»</strong>
<p>Чого ти, хлопе, вбравсь у стрій лицарський,<br />
Немов боїшся насміху і сварки?<br />
Чого важкий свій молот каменярський<br />
Міняєш на тонкий різець Петрарки?<br />
Замість валити панський гніт і царський,<br />
Ти скрився в поетичні закамарки!<br />
Гіркий, та нешкідний удар писарський,<br />
Мов полинівки чарка у шинкарки».<br />
«Ні, я не кинув каменярський молот,<br />
Усе він в моїй, хоч слабій, долоні,<br />
Його не вирве насміх, ані колот.<br />
І як невпинно він о камінь дзвонить,<br />
Каміння грюк в душі мені лунає,<br />
З душі ж луна та співом виринає».</p>

<div>




</div>

<p>1881</p>

<div></div>