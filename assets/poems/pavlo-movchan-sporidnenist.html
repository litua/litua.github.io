<strong>Павло Мовчан – Спорідненість </strong>
<p>Небес високе будування<br />
на вінці обрію оперте —<br />
висока кришталева баня<br />
лункою тишею всещертна.<br />
У безголосому світанні<br />
спливало сонце так повільно,<br />
ніби зіходило востаннє<br />
над сонним світом чорно-білим.<br />
Востаннє цвів метелик біло<br />
на бадилинці кропиви,<br />
волосся сонячно горіло,<br />
як німб, довкола голови.<br />
Усе опуклювалось. Зріло,<br />
проймалось світлом золотим,<br />
все більш споріднювались з тілом<br />
за ніч відчужені світи.<br />
І ти, позбувшись незалежжя,<br />
звільнившись тишею від слів,<br />
мов бадилина, — тихо стежив,<br />
як угорі метелик цвів.</p>

<div>




</div>

<p>***</p>

<div></div>