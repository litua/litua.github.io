Юрій Андрухович – Серпень. Дністер<p>…і врешті ми спинилися. Ріка<br />
текла внизу, одвічна і невпинна,<br />
а ми, мов на краю материка,<br />
де притча лопушана і люпинна<br />
зросла понад уламки городища,<br />
зніміли, і щільніш замкнулась тиша<br />
над нами, несподівана й тісна,<br />
з ознаками оси і цвіркуна.</p>
<p>Та лиш на мить, бо мова про ріку.<br />
Про вогких берегів колюче лоно,<br />
де так було нам солодко й солоно<br />
спивати воду з каменя й піску.<br />
Корони будяків, цупка жалива<br />
і розпал дня над повнею води<br />
світився нам, і то було як злива —<br />
ця спека, що спадала, мов меди.</p>

<div>




</div>

<p>Ми увійшли за згодою ріки<br />
і стали плином, де зелені тайни<br />
глибин і дна, шорсткого, як віки,<br />
як одкровення, чисте і негайне,<br />
почутий логос, непогрішний рот<br />
землі, що не загоїть вирви й шрами<br />
(нора? печера? смертодишний дот?),—<br />
усе було за нами й перед нами.</p>
<p>Дитячі співи, крила матерів,<br />
гортанна дума, щедра й достеменна,<br />
й над порохном чужинних упирів —<br />
полотна, сорочки, плащі, знамена.<br />
І ми пливли, тонкі й легкі, мов тінь,<br />
до болю найсолодшого в суглобах,<br />
у цю незмовкну сповідь поколінь,<br />
непроминальну, наче кровообіг…</p>
<p>Немов рука, що вчила і вела<br />
на круг життя, в живі безодні мови,<br />
гінку напругу рідного русла<br />
ріка навік воздала нам, братове…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>