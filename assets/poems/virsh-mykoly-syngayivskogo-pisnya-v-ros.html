<strong>Сингаївський Микола – Пісня в росах</strong>
<p>Темно-сиза ожина<br />
Гляне гронами з гаю.<br />
Тут моя Батьківщина,<br />
Сонце отчого краю.</p>
<p>Ген привітна домівка,<br />
Що мене колисала,<br />
Та ромашка-журливка,<br />
Що на луг виглядала.</p>
<p>Що мені в нагороду<br />
Аж до осені квітла,<br />
Віщувала погоду,<br />
Як провісниця літа.</p>

<div>




</div>

<p>Тепла в росах стежина –<br />
Та, що з ночі пізнаю.<br />
Тут моя Батьківщина,<br />
Пісня рідного краю.</p>
<p>Ніжна матері мова –<br />
Та, що в серці до скону.<br />
І щоденна обнова –<br />
Сяйво нашого дому.</p>
<p>Спориші на подвір’ї<br />
Та джерельна криниця…<br />
У такому довір’ї<br />
Отчий край мені сниться.</p>
<p>Я таким його бачу<br />
Із огрому земного.<br />
Свою пісню і вдачу<br />
Взяв я змалку у нього.</p>

<div></div>