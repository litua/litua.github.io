<p>Берізки, що були засніжені допіру,<br />
Відчули сокорух — пробудження нове.<br />
Катунь — немов змія, котра міняє шкіру:<br />
Сповзає з неї і пливе.</p>
<p>Гора звалила з пліч зими тяжкі вериги,<br />
Ось-ось на неї з хмар покотяться громи.<br />
Лише моя душа не позбулася криги —<br />
Вона блукає десь біля воріт тюрми.</p>
<p>Але в якій із них тебе шукати нині?<br />
Ти загубилася у гуркоті коліс.<br />
Ні звуку, ні слівця. Лиш виднокола сині<br />
Готують тайкома для тебе сірий ліс.</p>
<p>Там пролісок зацвів з-під листу-перегною.<br />
Там перший моріжок стежину познача.<br />
Лихі передчуття заволоділи мною —<br />
І я тремчу, немов запалена свіча.</p>

<div>




</div>

<p>Тюрма стоїть на тім, щоб душі виминати<br />
Аби вповзали в них пітьми слизькі вужі.<br />
Чи одне одного зуміємо впізнати?<br />
Чи не зробились ми байдужі та чужі?</p>
<p>Я намагаюся (але, напевне, всує)<br />
Над образом твоїм в душі підняти гніт.<br />
Уже мені тебе уява не малює —<br />
Минуло дев’ять літ. жахливих дев’ять літ!</p>
<p>Посію спомини, немов насіння в грядку,—<br />
А потім довга ніч терзань та сподівань.<br />
Усе, що в нас було, проходжу від початку:<br />
І барви вечорів, і сварок згубну твань.</p>
<p>І те, що радістю майнуло в нашім горі —<br />
Нехай короткою, всього єдина мить…<br />
Ти розчинилася, неначе сіль у морі,<br />
В жорстокім просторі,<br />
А він мовчить, мовчить.</p>
<p><em>20.04.1986, Сибір</em></p>

<div></div>