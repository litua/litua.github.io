<strong>Павло Глазовий – Таємниця</strong>
<p>Як пішли у баню митись молоді солдати,<br />
Відпросивсь один єфрейтор цигарок узяти.<br />
У ларку сидів привітний дядько сивочубий.<br />
— Як там служиться, — питає, — голубе мій любий?<br />
Послужив і я, синочку, у такому ж роді.<br />
Скільки вас, таких орляток, числиться у взводі?<br />
— Це, — розсердився єфрейтор, — наша таємниця,<br />
І питати про подібне зовсім не годиться.<br />
— Та хіба ж я, — каже дядько, — схожий на шпійона?<br />
Я ж, синочку, з Борщагівки, а не з Пентагона. —<br />
Цигарок розкрив коробку: — Забирай без плати.<br />
По три штуки на солдата дозволяю взяти. —<br />
А єфрейтор треться-мнеться: — Дивний це подарок.<br />
Як по три, тоді давайте двісті сім цигарок.</p>

<div></div>