<strong>Микола Руденко – Скінчилось літо</strong>
<p>Скінчилось літо. Шелестять дощі<br />
Холодні — без веселок та без гроз,<br />
А завтра на стави і на кущі<br />
Змертвілим птахом упаде мороз.</p>
<p>І паморозь, немов могильна сіль,<br />
Скує у лузі голі дерева.<br />
І тільки вогники далеких сіл<br />
Підкажуть, що земля іще жива.</p>
<p>Я жадібно ті вогники ловлю<br />
І розмірковую в осінній млі,<br />
За що крилату блискавку люблю:<br />
Вона — це мова неба і землі.</p>

<div>




</div>

<p>В її ударах догорить пітьма,<br />
І ніби світ спочатку виника.<br />
Без неї ця земля така німа,<br />
Як зморена душа без язика…</p>
<p>Та ні веселки в небі, ні грози.<br />
Пливе туман, як вікова журба.<br />
Тремтінням удовиної сльози<br />
Мене зустріне схилена верба.</p>
<p>На ній вмирання мовчазна печать.<br />
Взялись багном дороги і мости…<br />
Навчи мене, природо, так мовчать,<br />
Щоб блискавку у грудях зберегти.</p>

<div></div>