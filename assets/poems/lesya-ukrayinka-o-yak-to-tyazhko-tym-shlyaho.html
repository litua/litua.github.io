<strong>Леся Українка – «О, як то тяжко тим шляхом ходити…»</strong>
<p>О, як то тяжко тим шляхом ходити,<br />
широким, битим; курявою вкритим,<br />
де люди всі отарою здаються,<br />
де не ростуть ні квіти, ні терни!<br />
Здалека вабить, мріє те верхів’я,<br />
що так палає золотим пожаром!<br />
Непереможно прагну я поставить<br />
там високо червону короговку,<br />
де й сам орел гнізда не сміє звить!</p>

<div>




</div>

<p>Як порива мене палке бажання<br />
піти туди пісками, чагарями,<br />
послухати гірської пущі гомін,<br />
заглянути в таємную безодню,<br />
з потоками прудкими сперечатись,<br />
поміж льоди дістатись самоцвітні,<br />
збудити в горах піснею луну!<br />
Проводарем хай служить короговка,<br />
нехай тримає на слизькій дорозі,<br />
аж поки на верхів’ї не замає,<br />
змагаючись проти гірського вітру.</p>
<p>Коли ж мене на півдороги стріне<br />
важка лавина і впаде, мов доля,<br />
на голову мою, тоді впаду я<br />
на сніг нагірний, мов на білу постіль.<br />
Хай по мені не плачуть смутні дзвони,<br />
хай заспіває вільний, дзвінкий вітер,<br />
закрутиться метелиця весела,<br />
і зарояться сніжні зорі колом<br />
і з поцілунками холодними закриють<br />
мені палкі та необачні очі…</p>
<p>16.08.[1901]</p>

<div></div>