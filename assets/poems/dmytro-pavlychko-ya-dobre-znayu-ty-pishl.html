<strong>Дмитро Павличко – “Я добре знаю, ти пішла б…” </strong>
<p>Я добре знаю, ти пішла б<br />
На поклик мій,<br />
Та я мовчу, бо я – твій раб,<br />
Слуга німий.</p>
<p>Поклич мене сама, поклич,<br />
Поклич сама,<br />
Тоді візьму я в руки бич<br />
Теж мовчкома!</p>

<div>




</div>

<p>Зроблюсь господарем твоїм,<br />
Мовчать навчу,<br />
Збудую осяйнистий дім<br />
З твого плачу.</p>
<p>Та ні, не клич мене, але ж<br />
І не жалій,<br />
І рабське серце не бентеж<br />
Пучком надій.</p>
<p>Блаженна тиша гробова,<br />
А в ній – наш час;<br />
Ходім же мовчки, щоб слова<br />
Не вбили нас.</p>
<p>***</p>

<div></div>