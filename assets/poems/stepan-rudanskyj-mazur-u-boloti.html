<strong>Степан Руданський – Мазур у болоті</strong>
<p>Застряг мазур у болоті,<br />
Хуру підпихає<br />
Та й до помочі Дороту<br />
Святу упрошає:</p>
<p>«Свята панно, — каже, — панно!<br />
Святая Дорота!<br />
Будь ласкава надо мною,<br />
Вирятуй з болота!»</p>

<div>




</div>

<p>Ані з місця його коні!<br />
Нічого робити,<br />
Давай тоді Antoniego<br />
На поміч просити.</p>
<p>Підпер хуру та як крикнув:<br />
«Święty мій Антоній!<br />
Вирятуй хоч ти з болота<br />
Мої бідні коні!»</p>
<p>То від крику коні раптом<br />
Рушили з болота.<br />
А він каже: «От що хлопець!<br />
Не то, що Дорота!»</p>

<div></div>