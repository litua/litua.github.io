<strong>Дмитро Загул – Сонце і серце</strong>
<p>Високе сонце! Золотий вогонь<br />
Ти вічно сієш у світи холодні.<br />
Вони беруть тепло з твоїх долонь,<br />
Як жебраки, обдерті та голодні.</p>
<p>Як жебраки, обдерті та голодні,<br />
Беруть вони життя з твоїх долонь,<br />
Хоча й нічим оддячитись не годні<br />
Тобі за твій дармований вогонь.</p>

<div>




</div>

<p>Але в тобі, бездонне джерело,<br />
Того тепла незгиблені безодні.<br />
І скільки ти його вже розлило<br />
Поміж серця убогі та холодні.</p>
<p>Та скільки б ти його не роздало,<br />
Не вилляло на всі світи й безодні,<br />
А вічно в тебе огненне чоло,<br />
Нутро твоє гаряче й до сьогодні!</p>
<p>Роздарував і я свою любов,<br />
Аж серце стало вбоге і студене.<br />
І довго жду, чи не поверне знов<br />
Хоч крапельнка тепла того до мене.</p>
<p>ІЗ ЗБІРКИ “МОТИВИ”, ДИФІРАМБИ, 1926 р.</p>

<div></div>