<strong>Павло Мовчан – “Земле моя, двоєдина в житті і загині…” </strong>
<p>Земле моя, двоєдина в житті і загині,<br />
сьома зоря уже від’ясніла у річці,<br />
де на березовій дошці бог водяний<br />
відпливає в минуле.<br />
Божку, який ти слухняний воді спорожнілій,<br />
який ти здрібнілий, що й сам себе котиш.<br />
О, яка втіха в великості нашій!<br />
Вищі за тебе, важчі за тебе,<br />
бо угрузаєм не тільки в землю —<br />
у власне тіло. І не перекотить вода нас,<br />
не перемиє сумління…<br />
Розчини вапно і збережи рухливість:<br />
бо кам’яніє кістя, риплять суглоби, зростаються,<br />
ніби злютовані, зуби…<br />
Та ж за ними — язик і горло, залите ртуттю,—<br />
хто ж її виспіва?<br />
З кожної квітки витрушую овоч,<br />
з кожного овоча — радість коротку,<br />
а листям вистеляю дорогу в «добридень»,<br />
і вирікаю камінь з холодної ночі,<br />
і зазираю далі за себе…<br />
А там, там… далеке поле… і заячий холодок…<br />
А під ним сидить чеберяйчик…<br />
Божку, чого ж ти такий дрібнющий,<br />
так ніби хочеш запастись<br />
в землю?<br />
А він сидить, китичка на голові похитується,<br />
ніби притакує<br />
думку…<br />
І тобі чується: «Та ми ж — уява,<br />
витвір слова… то й<br />
кістя не твердне; не заціплює зуби,<br />
не солоніє сльоза…<br />
так-так, так-так…»<br />
Лише одне, нема кому відказати на<br />
«добридень» — «добридень»…<br />
— Здрастуй…—<br />
А у відповідь простором якесь спотворене слово…</p>

<div>




</div>

<p>***</p>

<div></div>