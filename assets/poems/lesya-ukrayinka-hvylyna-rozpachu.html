<strong>Леся Українка – Хвилина розпачу</strong>
<p>О горе тим, що вроджені в темниці!</p>
<p>Що глянули на світ в тюремнеє вікно.<br />
Тюрма – се коло злої чарівниці,<br />
Ніколи не розіб’ється воно.</p>
<p>О горе тим очам, що звикли бачить зроду</p>
<p>Каміння сіре, вогкий мур цвілий!<br />
Їм сірим здасться все, як небо у негоду,<br />
І світ, немов тюремний двір малий.</p>
<p>О горе тим рукам, що звикли у неволі</p>

<div>




</div>

<p>Носить кайдани ржаві та важкі,<br />
На волю вирвуться, і там бридкі мозолі<br />
Їм нагадають, хто вони такі.</p>
<p>О горе тим, що мають душу чесну!</p>
<p>Коли вони ще вірять у богів,<br />
Благати мусять силу ту небесну:<br />
«Пошли нам, боже, чесних ворогів!»</p>
<p>О горе нам усім! Хай гине честь, сумління,</p>
<p>Аби упала ся тюремная стіна!<br />
Нехай вона впаде, і зрушене каміння<br />
Покриє нас і наші імена!</p>
<p>16.09.1896</p>

<div></div>