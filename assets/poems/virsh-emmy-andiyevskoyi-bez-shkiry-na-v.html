<strong>Андієвська Емма – Без шкіри — на вітрі</strong>
<p>Пустеля  —  колоратура<br />
З  ацитиленовим  кар`єром  смерти.<br />
Щораз  розпеченіші  кола<br />
Нескінченної  повивальні.<br />
На  щаблях  прискореного  розпаду<br />
Самі  бані,  куби<br />
Й  паралелепіпеди.<br />
Всесвіт  —  відірваний  ґудзик,<br />
Що  знову  —  в  сміттярку  хаосу.<br />
Ні  прихистку,  ні  слова,<br />
Ні  калюжі  питної  води.<br />
Світанок.  Вечір.  Світанок.</p>
<p>Твій  подих  фіалково-свинцевий.<br />
Твій  подих  ніжний  і  молочно-перлистий.<br />
Ти  визначив  початок  і  кінець,<br />
Тільки  людина  —  сама  невизначенність.</p>

<div>




</div>

<p>Навіть  далеких  нащадків  пустили  за  вітром.<br />
Всі  джерела,  краєвиди  й  пам`ять,<br />
Єдину  годувальницю  людства.<br />
Самі  світові  домовини.<br />
Але  дух  сіє  далеко  плакучіші  зерна<br />
І  в  осередді  розпаду.<br />
Чорнобиль,  пустеля,  чорнобиль.</p>
<p>Вся  країна  —  трупарня,<br />
Де  ще  живі  мерці<br />
Вмголошують  промови<br />
Про  нешкідливість  опромінення,<br />
Школярі,  яким  жити  лише  кілька  днів,<br />
Влаштовують  велосипедні  перегони<br />
Землею,  що  дихає  смертю.</p>
<p>Жодних  рік  не  вистачає  на  голосіння.<br />
Жодних  океанів  на  біль  та  розпуку.<br />
Боже,  за  що  так  тяжко  караєш?<br />
Цілий  народ  отак  у  домовину,<br />
Як  голод  у  тридцять  третьому.<br />
Ніхто  не  голосить,  ніхто  не  плаче.<br />
Готують  нову  трупарню.</p>

<div></div>