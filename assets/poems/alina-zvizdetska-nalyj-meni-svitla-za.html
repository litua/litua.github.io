Аліна Звіздецька – налий мені світла за пазуху…<p>налий мені світла за пазуху – там стало темно<br />
заручені янголи прагнуть свободи й тепла<br />
і дні як вода відпливають назавше даремно<br />
налий мені світла – там сохне душевна зола</p>
<p>подай мені руку – одній не дістатись вершини<br />
ця стежка угору не втоптана довга й стрімка<br />
і дощ вселюдський підкидає розмоклої глини<br />
подай мені руку – без тебе тут змиє ріка</p>

<div>




</div>

<p>і я вже не хочу ховати від поглядів гільзи<br />
збирати мов марки фальшивомонетні серця<br />
в мій вакуум долі усі вже скасовані візи<br />
лишилась твоя – безлімітна як світло лиця</p>
<p>автор: <strong><a href="http://onlyart.org.ua/?page_id=46016">Аліна Звіздецька</a></strong></p>

<div></div>