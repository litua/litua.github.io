<strong>Павло Мовчан – Травневий сніг </strong>
<p>І потягло дощем зі снігом впереміш;<br />
плющить лискучий шлях, мов вивернув леміш<br />
широку борозну — через усе село,<br />
і в неї каламуті натекло…<br />
Пробовтавсь віз, сівалка пропливла —<br />
бруківку стерту затягла смола.<br />
І, стріпуючи з крил травневий мокрий сніг,<br />
крук поривався в лет, але злетіть не міг…<br />
Він глянув з докором виразно у мій бік —<br />
ну що, мовляв, занапастили вік,<br />
вергаєте у небо кораблі<br />
і утворили пекло на землі…<br />
Сніг в наших гніздах заплідки холодить…<br />
Що в небі сієте, та й на землі вам родить…<br />
І я зірвавсь на крик:<br />
— Геть, проклята напасть! —<br />
Та замість нього в небо газета піднялась —<br />
важка вона, набрякла, летіла кособоко,<br />
і скрапували з неї всі заклики розмоклі,<br />
першотравневий в небо підносився парад,<br />
і затягав весь простір брудневий снігопад…</p>

<div>




</div>

<p>***</p>

<div></div>