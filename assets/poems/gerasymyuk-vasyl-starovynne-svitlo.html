<strong>Герасим’юк Василь – Старовинне світло</strong>
<p>З полонини Кознєски і ні з якої другої<br />
вся Чорногора мені – як розповита…<br />
З кожної полонинки,<br />
з кожного верха<br />
бачу на полонині Кознєсці двох.<br />
Стаю на скелю,<br />
за яку зайшло сонце, –<br />
бачу першого.<br />
Це володар Кознєски,<br />
великий ґазда Повх.<br />
Він дивиться на свої отари –<br />
дивиться на дочку свою одиначку.<br />
Стаю на скелю,<br />
з-за якої зійде сонце, –<br />
бачу другого.<br />
Цей чорноокий бовгар з Прокурави,<br />
це ваш тато, жінко.<br />
Він дивиться на Повхову одиначку,<br />
як у провалля,<br />
прикрите від світу<br />
лише ранковим туманом.<br />
І я раптом чую довкруг<br />
всіх вівчарів, темних-теменних…<br />
І тоді сходить сонце,<br />
і всі на полонині Кознєсці<br />
стають смерековим пралісом<br />
з високим бучком посередині.<br />
Піднімаю світило,<br />
та смеріччя не висвічується сонцем,<br />
не відбиває світло,<br />
а понуро вдихає його<br />
і стає ще темнішим і стуленим.<br />
І тільки бучок<br />
своєю неймовірно зеленою головою<br />
виривається над високі смереки<br />
і світить лісом,<br />
зелено засвічує праліс і Карпати всі,<br />
висушує тумани над ущелинами.<br />
Це, жінко, ваш тато світить нам –<br />
аж у моє дитинство,<br />
в той ранок червневий,<br />
коли ви з веретою в руках<br />
вибігли на верх космацький<br />
і постелили в бучках довгу верету,<br />
обсипали її любистком, біждеревком і м’ятою.<br />
Ви,<br />
дитина бовгаря і Повхової дочки-ущелини,<br />
ви,<br />
донька бучка у смерековому пралісі,<br />
ви,<br />
цимбали після коня на камінному Греготі, –<br />
тоді я вас бачив голою –<br />
ви, як тато ваш, відсвічували сонце.<br />
Ви котилися по вереті,<br />
по зіллю викочувалися,<br />
груди<br />
перестрибували<br />
провалля<br />
втоми…<br />
Ви пахнете мені, жінко, дорога тето Анно,<br />
від вас оце зелене світло…<br />
Хоч не носили любисток у пазусі,<br />
а пахли найкраще в горах,<br />
підперізуючи свою білу сорочку<br />
найдовшим духмяним зіллям-мерзелем,<br />
ласко моя з каменю і туману,<br />
спокій райдуги.<br />
…А ця остання ватра осені,<br />
що нині опадає долі,<br />
застелить мені всю землю<br />
аж до найглибшого на світі моря,<br />
моря,<br />
яке легше за птаха.</p>

<div></div>