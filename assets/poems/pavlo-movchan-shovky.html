<strong>Павло Мовчан – Шовки </strong>
<p>Летять шумкі шовки, щоб лагідно сповити<br />
попалені горбки, пощерблене чоло.<br />
І пензель золотий відновлює на плитах<br />
затерті імена і вибите число.<br />
Та падає листок і закрива століття,—<br />
утворений провал їх миттю поглина.<br />
І промінь, наче перст, пронозить верховіття,<br />
і кам’яні карби промацує до дна.<br />
Зусилля твоїх рук чогось на світі варті?<br />
Де камінь родовий, де пращурів віки?<br />
Щоб визначить чіткіш рельєфну смерті карту —<br />
летять із краю в край золочені шовки…<br />
Ось Мовчанівський гай, там — Воронів криничка,<br />
тут — терен, свербивус, там — вибалок, ситняк.<br />
Ледь виступає зміст, як на траві росичка,<br />
крізь сповиття шовків пробивсь кілка гостряк.<br />
Щоб пам’ять закріпить, повторюєш щомиті:<br />
— Життя, життя, життя, життя, життя, життя…—<br />
Але не знаєш ти, що губи вже сповиті:<br />
шумкі шовки летять… летять, летять, летять…</p>

<div>




</div>

<p>***</p>

<div></div>