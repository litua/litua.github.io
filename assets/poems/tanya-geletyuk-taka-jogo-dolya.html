<strong>Таня Гелетюк – Така його доля</strong>
<p><em>Пам’яті А.Я.Чумака, який поїхав на заробітки п’ятнадцять років тому і досі не подає про себе жодної звістки, якого так і не дочекались батьки, відійшовши у вічність, присвячую</em></p>

<div>




</div>

<p>Народила мати сина,<br />
Переповивала.<br />
Подивилась, посміхнулась<br />
Та й заколисала.<br />
Колисаючи співала,<br />
І линули мрії,<br />
Тихі, добрі сподівання,<br />
Радісні надії:<br />
– Стихни в полі, хуртовино,<br />
Вітре, лягай долі!<br />
Хай росте моя дитина<br />
І не знає болі.<br />
Хай до тебе, мій синочку,<br />
Янгол прилітає,<br />
Береже тебе усюди<br />
І не покидає!<br />
Хай ростуть для тебе квіти<br />
І сади буяють,<br />
Хай на тебе добрі люди<br />
У житті чекають…<br />
Дні минали, пролітали,<br />
Як лебеді білі,<br />
І росли на радість мамі<br />
Рученьки умілі.<br />
Щирий, добрий хлопець,<br />
Чесний, працьовитий,<br />
До роботи небайдужий<br />
І негордовитий.<br />
Школу добре закінчив<br />
І пішов служити,<br />
Щоб Вкраїну захищати,<br />
За законом жити.<br />
Відслуживши, одружився<br />
У світлу годину<br />
Й дарував їм Бог на радість<br />
Маленьку дитину.<br />
Мрії нібито збувались,<br />
Що ж іще бажати?<br />
Та хто знав, що попереду<br />
їх могло чекати?<br />
Не складалося з грошима,<br />
Не було роботи,<br />
Заганяли в глухий кут<br />
Непрості турботи:<br />
Що робити, куди йти?<br />
Де правду шукати?<br />
Та й поїхав за кордоном<br />
Гроші заробляти.<br />
– Бережи себе, синочку,<br />
Мати промовляла.<br />
Обіймала ніжно сина,<br />
Тричі цілувала.<br />
Син поїхав й не вернувся,<br />
Захворіла мати,<br />
Та не втратила надії<br />
Зуміла чекати.<br />
Все чекала хоча б звістку,<br />
Кожний день чекала,<br />
Посміхалась через сльози<br />
Й тихо промовляла:<br />
– Де б не був ти, сину,<br />
Поруч завжди буду,<br />
Якщо треба – на підмогу<br />
До тебе прибуду<br />
…Не діждалась мати сина,<br />
Він не повернувся,<br />
Не обняв її коліна<br />
І не пригорнувся.<br />
… Я не хочу, щоб таке<br />
Лихо повторялось.<br />
Дуже хочу, щоб вкраїнцям<br />
Усім гарно жилось!<br />
Хай діждеться мати сина,<br />
Хай цвіте калина,<br />
Хай живе і розквітає наша Україна!<br />
Хай волошки синьоокі<br />
В полі розквітають<br />
І завжди-завжди додому<br />
Діти повертають.<br />
Хай співають солов’ї<br />
І буяють трави,<br />
Щоб про рідну Україну<br />
Всі усюди знали!<br />
Щоб вона не знала горя,<br />
Ні біди, ні скрути,<br />
Щоб жили і працювали<br />
Тут щасливі люди!</p>

<div></div>