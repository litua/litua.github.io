<strong>Павло Мовчан – “За що мені щедроти цього світу…” </strong>
<p>За що мені щедроти цього світу:<br />
білющий сніг, і сонця парусець,<br />
і шовку шум, що вкутав верховіття,<br />
і різьблений на сріблі бур’янець?<br />
Чим відплачу? Є спогади в скарбниці,<br />
в кишені куля, гостра, наче цвях.<br />
Дістав у спадок ще осколок криці,<br />
а на холоші — вчепистий реп’ях.<br />
Ношу метал, обтяжуючи серце,<br />
не знаючи — навіщо він мені;<br />
візьму його й перетоплю в наперсток,<br />
аби зашити пам’ять по війні.<br />
Неоцінимі всі оті щедроти:<br />
тінь різьблена і променя гострець,<br />
повітря тане, мов крижинка, в роті,<br />
а в груди натікає солодець.<br />
І щедрий я, і щедра моя плата:<br />
за радість — біль, за думку — почуття…<br />
Багатий я, багатий я, багатий,<br />
за все плачу, як треба — то й життям.</p>

<div>




</div>

<p>***</p>

<div></div>