<strong>Микола Руденко – Немовби й світу вже нема…</strong>
<p>Немовби й світу вже нема —<br />
Ані Москви, ані Парижа.<br />
Є тільки хуртовина хижа<br />
Та ця серед снігів тюрма.</p>
<p>Можливо, отаким було<br />
Середньовічне городище…<br />
А хуртовина виє, свище —<br />
Природи хаотичне зло.</p>
<p>Від міст відвикли ми давно —<br />
Вони для нас такі далекі…<br />
Хто тут наглядачі, хто зеки —<br />
Для хуртовини все одно.</p>

<div>




</div>

<p>Пурга мете, мете, мете —<br />
А я вже за бараком бачу,<br />
Як здобуває люту вдачу<br />
Щось волохате і круте.</p>
<p>Воно, йдучи за небосхил,<br />
Іще істотою не стало.<br />
Але йому уже замало<br />
Руйнацій, крові та могил.</p>
<p>Природи хаотичне зло —<br />
Воно ще втілення здобуде.<br />
У ньому корінитись буде<br />
Все те, що в таборах жило.</p>
<p>Це дух і кров, це їжа та,<br />
Що батько-зек спіймає в мисці.<br />
І зек заплаче у колисці,<br />
І брата-зека привіта.</p>
<p><em>24.02.1979</em></p>

<div></div>