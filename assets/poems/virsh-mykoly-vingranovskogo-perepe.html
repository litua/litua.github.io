<strong>Микола Вінграновський –  Перепеленят перепелиці…</strong>
<p>Перепеленят перепелиці<br />
Обняли тісніше у тривозі.<br />
Покотився місяць по пшениці,<br />
Покотився вітер по дорозі.</p>

<div>




</div>

<p>Вітер колоски смикнув за вуса,<br />
Місяць рогом настромивсь на небо.<br />
Мати-перепілка темно-руса —<br />
Ще тісніше діточок до себе.</p>
<p>Хмара,</p>
<p>Наче піп, від виднокраю<br />
Зупинилась слізно на городах<br />
І хрестом у золотих розводах<br />
Перепеленят благословляє.</p>
<p><em>1954</em></p>

<div></div>