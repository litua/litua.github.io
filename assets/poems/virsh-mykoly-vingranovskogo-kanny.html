<strong>Микола Вінграновський – Канни</strong>
<p>Канни цвітуть над морем…<br />
Канни — червоні чайки!<br />
Зором своїм червоним<br />
Палахкотять над морем,</p>
<p>Наче вони не канни —<br />
Квіти червоноброві,<br />
Наче з моєї крові<br />
Мною загублені рани;</p>
<p>Наче до мене в жили<br />
Прагнуть улитись кров’ю,<br />
Наче вони не дожили<br />
Зненавистю і любов’ю!..</p>

<div>




</div>

<p>Ні! Не мої ви рани!<br />
Вперше я стрівся з вами!<br />
Ви мені лише канни!<br />
Чайки червоні — канни!</p>
<p>Може, ви з сонця впали —<br />
Сонячні чайки — в клени.<br />
Може, з землі постали<br />
Чайки земні до мене.</p>
<p>Може, крило суворе<br />
Вам відмовля злетіти…<br />
І зацвіли над морем<br />
Чайки, і рани, і квіти.</p>
<p><em>1957</em></p>

<div></div>