<strong>Павло Мовчан – При березі </strong>
<p>Вода в ставку блищала запитально:<br />
навіщо ліс згущає клейкоту?<br />
Дерева відбивались не дзеркально,<br />
а нурилися листям в тісноту…</p>
<p>Рибалка в дно впирався головою,<br />
сорочку жабуринням зеленив,<br />
і покліпом малюнок цей стирався,<br />
розпечені кипіли валуни…</p>
<p>І хмара підіймалася хвиляста,<br />
на міріади крапель розкладавсь<br />
і ліс, і хмари, й дзеркало скалчасте,<br />
дрібнилось зриме, розпадався час…</p>

<div>




</div>

<p>У спогадах теж сталості немає,<br />
міста на краплі розбира туман,<br />
миттєвостей летючих люта зграя<br />
роздзьобує, кров випиває з ран…</p>
<p>Від світла позосталась біла кістка,<br />
з вокзальних літер височився зміст,<br />
і пам’ять запізніла, наче звістка,<br />
не впізнавала проминулих літ.</p>
<p>Тут табір був — суцільні дні та ночі,<br />
і вежі, і доглядники, й дроти…<br />
Стоячу воду не пронурять очі,<br />
не вирине забуте з пустоти.</p>
<p>Мов головою вперся в мул холодний,<br />
і дзеркало скипає, як окріп.<br />
На вигук озивається безодня,<br />
і берег витікає із-під стіп…</p>
<p>***</p>

<div></div>