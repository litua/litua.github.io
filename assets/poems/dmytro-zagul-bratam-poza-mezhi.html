<strong>Дмитро Загул – Братам поза межі</strong>
<p>Флейтою плаче серце до вас,<br />
Сопілкою схлипує:<br />
Покинуті. Пасерби долі.<br />
Любі. Рідні. Безвольні.<br />
Зараз не вперше, а в сотий раз<br />
Я одкриваю для вас<br />
Десятилітні болі мої<br />
На рідній чужині…<br />
А з ними разом – тисячолітні<br />
Страждання мої – болі людини<br />
В хащах і пущах землі.</p>
<p>До вас, безпорадні, до вас<br />
З віковічних тенет<br />
Кличе ввесь час<br />
Вільний поет:</p>
<p>Люди! Брати, з тавром на чолі,<br />
Робітники – раби землі,<br />
Повстати час,<br />
Порвіть же враз<br />
Ганебні пута.</p>
<p>Ловлю вас запит очима:<br />
Що за причина?<br />
Звідкіль цей біль,<br />
Цей журний мотив<br />
У світі?</p>
<p>Друзі! Брати! Звідкіля –<br />
Відповідаю – не я.<br />
З ваших хат, з ваших піль,<br />
З фабрик, і з шахт, і з городів…<br />
То плаче ваша земля,<br />
То вашого рабства мотив.</p>

<div>




</div>

<p>Хай крапле крапля по краплі<br />
Плач мій на плащ<br />
Вулиць і площ,<br />
Наче осінній дощ,<br />
У ваші серця.</p>
<p>Ваші серця – з кров’ю мерця.<br />
Порозривалися нерви,<br />
Що сполучали нас.<br />
І я… І ви – наче засохли,<br />
Наче померли враз.</p>
<p>Погасли сили,<br />
Порожні жили,<br />
Засох мозок кісток…<br />
Ви мій шлях загубили,<br />
Я – ваш крок.</p>
<p>Криком сопілки кличу до вас:<br />
До спілки час! До спілки!<br />
Ми ж потратили стільки…<br />
Але станемо в спільну лаву,<br />
Станем щільно й порвемо<br />
Чужої держваи ржаве ярмо,<br />
Що довго на шиї держали…</p>
<p>І створимо вільу спілку,<br />
Таку, як тут – без панських пут і тенет,<br />
Ви – незаможний люд,<br />
І я – вас тривожний поет.</p>
<p>1922. ІЗ ЗБІРКИ “НАШ ДЕНЬ”, ЖОВТНЕВИЙ ВИХОР</p>

<div></div>