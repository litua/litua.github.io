<strong>Микола Руденко – Стало слово моє земним…</strong>
<p>Стало слово моє земним,<br />
У клубочок згорнулася мрія.<br />
Як не бийся, а жодна із рим<br />
Занебесним теплом не гріє.</p>
<p>А колись же було, було…<br />
Я, розсунувши неба клаптик,<br />
Брав для віршів живе тепло<br />
Із далеких галактик.</p>
<p>Нині вірші — не Божий дар.<br />
Замішавши ромашки й блавати,<br />
Кожен другий чи третій школяр<br />
Вміє грамотно зримувати.</p>
<p>Буде човен в рядку й весло,<br />
Неба синь і цвітіння жита.<br />
Римування — просте ремесло,<br />
Але жити зумійте, жити!</p>

<div>




</div>

<p>Не гладенько, як пише й живе<br />
Балакучий спілчанський чиновник, —<br />
Хай на гребінь штормовий пливе<br />
Твій беззахисний човник.</p>
<p>Не заради спортивної гри<br />
Чи тому, що вінок тобі любий.<br />
Рот зав’яжуть, а ти говори.<br />
Зуби виб’ють — кричи, беззубий.</p>
<p>І найвищою із нагород<br />
Хай для тебе знову і знову<br />
Буде твій закривавлений рот —<br />
Значить є в тебе горде Слово.</p>
<p>А небесне воно чи земне,<br />
Чи помре, чи злетить над світами —<br />
Не питайте, люди, мене.<br />
Доки я за дротами…</p>
<p><em>11.04.1978</em></p>

<div></div>