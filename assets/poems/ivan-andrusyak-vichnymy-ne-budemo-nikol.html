Іван Андрусяк – вічними не будемо ніколи…<p>вічними не будемо ніколи<br />
мертвими не станемо навіки<br />
осінь як останню непокору<br />
збережуть поети і каліки</p>
<p>дощ як перестояне мовчання<br />
вкриють до зажмуреної жмені<br />
тільки голоси немов прочани<br />
сухо обійматимуть легені</p>
<p>тільки до корозії дозрілі<br />
кашлем вириваючись понурим<br />
будуть як мурахи жити в тілі<br />
створюючи мову крізь фістули</p>

<div>




</div>

<p>мова кара — їй потрібен отвір<br />
страх і бог оскома і спокуса<br />
золотих дощів нічні полотна<br />
усмішки держава світло-руса</p>
<p>осені наврочена крамола<br />
сонця перестояного ліки<br />
і вона залишиться ніколи<br />
і вона просочиться — навіки</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>