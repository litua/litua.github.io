<strong>Василь Симоненко – Баба Онися</strong>
<p>У баби Онисі було три сини.<br />
У баби Онисі синів нема.<br />
На кожній її волосині<br />
морозом тріщить зима.<br />
Я горя на світі застав багато.<br />
Страшнішого ж горя нема,<br />
ніж те, коли старість мати<br />
в домівці стрічає сама.<br />
Немає такої біди і муки,<br />
ніж сумно з-під сивих брів<br />
дивитись щодня, як внуки<br />
ростуть без своїх батьків.<br />
За те, що ми в космос знялися,<br />
що нині здорові й живі,<br />
я пам’ятник бабі Онисі<br />
воздвиг би на площі в Москві.<br />
Щоб знали майбутні предтечі<br />
в щасливій і гордій добі:<br />
їх горе на утлії плечі<br />
Онися взяла собі.<br />
Щоб подвиг її над землею<br />
у бронзі дзвенів віки,<br />
щоб всі, ідучи повз неї,<br />
знімали в пошані шапки.</p>

<div></div>