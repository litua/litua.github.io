Надя Ковалюк – Не треба більше спогадів…Мовчи!<p>Не треба більше спогадів…Мовчи!<br />
Хай за плечима стогне й плаче вітер,<br />
допомогти не може він нічим,<br />
що в нашому саду вмирають квіти.</p>
<p>Не воруши той день, коли ти йшов,<br />
в думках перебираючи причини.<br />
У тім, що вічна пам’ять, не любов,<br />
повір, на цій землі ніхто не винен.</p>
<p>Ти ще у снах повернешся колись<br />
на стежку, що любов’ю кровоточить,<br />
якщо мене там стрінеш – відвернись,<br />
не дай Господь – заглЯнути у очі.</p>
<p>Не треба… Ти вже в іншому саду.<br />
Настане день – вона віднАйде зілля,<br />
і ти, сп’янівши, вмить забудеш ту,<br />
котру колись любив до божевілля.</p>

<div>




</div>

<p>Її рука розділить, роздвоЇть<br />
цей світ на дві окремі половини,<br />
щоб обійти ту невблаганну мить,<br />
коли пересікаються стежини.</p>
<p>Ти все забудь…Одне лиш пам’ятай:<br />
у тім саду, де виросли нам крила –<br />
безповоротно втратив ти свій рай,<br />
в якому я до сліз тебе любила.</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>
<p></p>

<div></div>