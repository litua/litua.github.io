Сосюра Володимир – Коли потяг у даль загуркоче…<p>Коли потяг у даль загуркоче,<br />
пригадаються знову мені<br />
дзвін гітари у місячні ночі,<br />
поцілунки й жоржини сумні…</p>
<p>Шум акацій… Посьолок і гони…<br />
Ми на гору йдемо через гать…<br />
А внизу пролітають вагони,<br />
і колеса у тьмі цокотять…</p>
<p>Той садок, і закохані зори,<br />
і огні з-під опущених вій-<br />
Од проміння і тіней узори<br />
на дорозі й на шалі твоїй…</p>
<p>Твої губи — розтулена рана…<br />
Ми хотіли й не знали — чого…<br />
Од кохання безвольна і п’яна,<br />
ти тулилась до серця мого…</p>
<p>Ой ви, ночі Донеччини сині,<br />
і розлука, і сльози вночі-<br />
Як у небі ключі журавлині,<br />
одинокі й печальні ключі…</p>
<p>Пам’ятаю: тривожні оселі,<br />
темні вежі на фоні заграв…<br />
Там з тобою у сірій шинелі<br />
біля верб я востаннє стояв.</p>

<div>




</div>

<p>Я казав, що вернусь безумовно,<br />
хоч і ворог — на нашій путі…<br />
Патронташ мій патронами повний,<br />
тихі очі твої золоті…</p>
<p>Дні пройшли… Одлетіла тривога…<br />
Лиш любов, як у серці багнет-<br />
Ти давно вже дружина другого,<br />
я ж — відомий вкраїнський поет.</p>
<p>Наче сон… Я прийшов із туману<br />
і промінням своїм засіяв…<br />
Та на тебе, чужу і кохану,<br />
я і славу б ,свою проміняв.</p>
<p>Я б забув і образу, і сльози…<br />
Тільки б знову іти через гать,<br />
тільки б слухать твій голос — і коси,<br />
твої коси сумні цілувать…</p>
<p>Ночі ті, та гітара й жоржини,<br />
може, сняться тепер і тобі…<br />
Сині очі в моєї дружини,<br />
а у тебе були голубі.</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>