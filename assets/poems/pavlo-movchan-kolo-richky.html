<strong>Павло Мовчан – Коло річки </strong>
<p>Там ліс шумів і обсипалась хвоя,<br />
а нас вітри минали стороною,<br />
проходили, сипнувши жменю голок,<br />
сталевих голок в спину навздогонок.<br />
І перед нами в дзеркалі рухливім<br />
дерева ворушились полохливі:<br />
углиб і вбік — на темному зелене —<br />
з вільшиною розпукана вербена,<br />
і на поверхні кільця ряботіли —<br />
в них дощ пронозив голки, наче стріли,<br />
і крицею долоні прошивав,<br />
коли їх для обіймів розкривав.<br />
І річка, з хрускотом рівняючи суглоби,<br />
ковтала голки, і в її утробі<br />
мішались мішма олово, пісок,<br />
дерева, люди, капсули пляшок,<br />
бляшанки, леза, блешні, поводки<br />
і хвойні нержавіючі голки…<br />
І наші віддзеркалення щербаті<br />
дотоді будуть у воді мішати,<br />
допоки річку не влатає лід,<br />
голки все зшиють, зарубцюють світ.<br />
І зазирнувши в люстро криги бите,<br />
помітим раптом власний свій відбиток:<br />
чотириока, злякана, дворота<br />
вдивлятиметься в нас якась істота;<br />
розтягнеться хвилина впізнавання,<br />
дворото прошепочеться: — кохання…</p>

<div>




</div>

<p>***</p>

<div></div>