<strong>Олесь Гончар – Україні</strong>
<p>Плюндруються твої сади,<br />
Твоє чужинець поле крає.<br />
Вже лицарів твоїх сліди<br />
У полі вітер замітає.</p>
<p>Та все ж люблю тебе, ясна,<br />
Як гнаний син нещасну матір.<br />
Тобі по краплі, всю, до дна<br />
Готовий кров свою віддати.</p>

<div>




</div>

<p>І не страшить мене Сибір,<br />
І не страшать кайданів дзвони.<br />
Велика Україно, вір:<br />
За тебе встануть ще мільйони.</p>
<p>І лицемір’я упаде,<br />
І славословіє погине.<br />
Розправить крила молоде<br />
Безсмертне плем’я України!</p>
<p><em>1941, Харків</em></p>

<div></div>