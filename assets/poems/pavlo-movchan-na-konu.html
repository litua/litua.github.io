<strong>Павло Мовчан – На кону </strong>
<p>Вві сні остережений встав я, забувши<br />
про пташку, що билась у вікна крильми,<br />
забув і про збільшену шибкою душу,<br />
збудився і світлом видіння розмив.<br />
І день я прожив, як у п’єсі Шекспіра,<br />
слова виголошував мудрі й чіткі,<br />
і чув, що за мною полює рапіра,<br />
удару чекав, та не знав ізвідкіль…<br />
І знав, що за спиною чиниться зрада,<br />
що яму копають комусь грабарі,<br />
та я пригадав, що у неї вже падав:<br />
груддя погребальне іскрилось вгорі…<br />
Окапини воскові… лагідний ладан,<br />
і смичуть мотуззя глухі дзвонарі…<br />
І те, що наснилося, ледве бриніло,<br />
притінене світлом грудневого дня:<br />
вже був я теперішній в царському тілі,<br />
з стрілою у горлі вже падав з коня…<br />
…Долоню мені розчавило копито —<br />
не можу подосі затиснуть в кулак,<br />
на Заході, Сході вже був я заритий,<br />
і кожна повіка, неначе п’ятак…<br />
Просилюю погляд крізь вушка голчані,<br />
і бачу смертельне жало за сукном…<br />
Я загодя знав про фінал… І печально<br />
дивився в осмеркле до денця вікно.<br />
Чекав не погибелі, ні, а розв’язки,<br />
щоб сміхом силкованим страх подолать,<br />
і чулись суфлерські підказки:<br />
— Як солодко з вірою знову вмирать…</p>

<div>




</div>

<p>***</p>

<div></div>