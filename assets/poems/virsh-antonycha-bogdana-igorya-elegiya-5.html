<strong>Антонич Богдан-Ігор  – Елегія про перстень ночі</strong>
<p>П’яніючи отруйним чадом<br />
ночей сріблистих та гірких,<br />
дивлюся в місяця свічадо<br />
крізь шибу, повну світляних,<br />
холодних, синіх і тремких<br />
далеких відблисків світів,<br />
що, кинуті у тьму, горять<br />
самітні, горді, золоті,<br />
немов знаків санскритських ряд,<br />
які прадавнім сном дзвенять<br />
і перешіптують із дна,<br />
загубленого в морок дня,<br />
слова старої ворожби<br />
в ім’я землі, в ім’я вогню.<br />
Так віддають у владу сну<br />
і заколихують спочить<br />
серця, сп’янілі в життьовій<br />
нестямній, лютій боротьбі.<br />
І чують очі дотик вій,<br />
і бачать іскри голубі.<br />
Співають на дахах сновиди,<br />
осріблюються краєвиди,<br />
шумлять, мов ліс, в кімнатах стіни,<br />
і місяць мертвий, місяць синій<br />
відчиняє п’ять брам ночі<br />
над містом чорним та іскристим.<br />
Тьмяніють ліхтарів вогні,<br />
і в шиби стріли б’ють сріблисті —<br />
це стріли зір на вишині.<br />
Зриваються слова з скрипок,<br />
в краси одчаю скам’янілих,<br />
і знов з портрета, з срібла рам<br />
мальований на полотні<br />
до мене кличе мій двійник.<br />
Як я, шалені пише вірші,<br />
і рецитує, і співа,<br />
і, замінившися в музику,<br />
портрет, співаючи, майне.<br />
Тоді червона пляма крику<br />
уста, мов іскра, перетне.<br />
До мізку, в серце, до думок<br />
вливає ніч, немов бальзам,<br />
солодку краплю божевілля.</p>

<div>




</div>

<p>Годинник б’є, дві рожі, свічка<br />
і маска — смерті чи кохання?<br />
І завжди ніч і ніч відвічна<br />
і перша й тисячна й остання.</p>

<div></div>