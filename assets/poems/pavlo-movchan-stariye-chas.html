<strong>Павло Мовчан – Старіє час… </strong>
<p>Старіє час… Не запевняй, що ні…<br />
Бо свідчать навіть зморшки на стіні<br />
і комарині протяги у рамі,<br />
облуплена замазка на вікні,<br />
що зміни відбулися й поза нами…</p>
<p>Зістаривсь час у найпевнішім місці,<br />
в чутливій крапці стислого єства —<br />
він в серце нурить щохвилинне вістря,<br />
аби упевнитись, що ще душа жива…</p>
<p>То лжою вжалить, а то оцтом зради,<br />
то посмішкою гострою діткне,<br />
то закликом, а то мажорним ладом,<br />
то кригою мовчання, то вогнем…</p>

<div>




</div>

<p>Та з кожним днем жало стає тупішим,<br />
студна шпаринка ширша у вікні,<br />
і ти, душе, в мені давно вже інша…<br />
Зістаривсь час… чи, може, спорожнів…</p>
<p>І пагорбом зістарілим угору<br />
щоволеньки береться дід старий, —<br />
йому назустріч хрест дубовокорий<br />
іде, вірніш, спускається згори…</p>
<p>І рами хрест все суне, су… позаду…<br />
в провал вікна б’є світло голубе…<br />
з двох боків крижм’я на людину пада…<br />
вікно журби обрамлює… тебе…</p>
<p>***</p>

<div></div>