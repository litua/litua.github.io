<strong>Мозолевський Борис – Ірій</strong>
<div>
<div>
<div><em>З часом, за скіфськими переказами, з’явилась у них </em><br />
<em>народжена землею діва… Зевс, злігшись із нею, </em><br />
<em>призвів сина на ймення Скіф, який, перевершивши </em><br />
<em>славою своїх попередників, назвав народ за своїм </em><br />
<em>іменем скіфами. Серед нащадків цього царя були </em><br />
<em>два брати, що відзначалися доблестю. </em><br />
<em>Одного із них звали Пал, а другого Нап.</em><br />
<em>Коли вони здійснили славні подвиги і розділили </em><br />
<em>між собою царство, за іменем кожного з них </em><br />
<em>назвались народи: один – палами, а другий – напами.</em><br />
<strong><em>Діодор  Сіцілійський</em></strong></div>
<div></div>
<div><em>Там напеї, як свідчать, були знищені палеями…<br />
</em></div>
<div><em><strong>Пліній Старший</strong><br />
</em></div>
</div>
<div>Могили, могили, могили – глибинний світ далекої і неповторної Скіфії… Місячної ночі і погідної днини, у зливи і заметілі стоять вони гордими пам’ятниками тим, що спорудили їх, а потім і самі поснули під ними. За матеріалами дослідження скіфських старожитностей, вченими відтворено соціально-економічні відносини, ідеологічні уявлення, політичну історію Скіфії. Але ж усі ті, кого ми розкопуємо, були колись не просто одиницями суспільства, а ще й живими людьми, що орали цю землю, пасли худобу, воювали, щось любили і когось ненавиділи.</div>
<div></div>
<div>Про що мріяли вони? Що вело їх крізь нетрі століть? І якщо всі вони пішли в землю, залишивши по собі тільки ці мовчазні могили, в чому ж тоді полягає сенс людського буття?</div>
<div></div>
<div>Коли при свічечці у глибокому підземеллі ножем і щіточкою воскрешаєш до нового життя – життя вже у науці – те, що зовсім недавно ще, з історичного огляду, було чиєюсь живою долею, не можеш не пройматися такими питаннями і не шукати відповіді на них. І тоді починаєш бачити, що, крім історичної інформації, всі ті рештки несуть ще якесь незбагненне світло людського духу, яке і тебе спонукає бути трішечки чистішим і добрішим, трішечки уважніше придивлятися до всього, що діється навкруг. 1 як мені, людині, що останньою вже бачить це світло, залишитися байдужим і не зробити спроби перекласти його на людську мову? Так під час розкопок і народилася ця поема. Сюжет її умовно пов’язаний із боротьбою легендарних царів Пала і Напа, але оскільки вона складалася із розрізне них витворів золотарства, що належали різним людям, 6а навіть різним епохам, імена героїв рідко називаються в тексті – адже на місці кожного з них могла опинитися зовсім інша конкретна людина. Міг би опинитися і сам автор, коли б народився на дві з половиною тисячі літ раніше. Ось чому в поемі і так багато ліричних відступів. Вони – як живе відлуння у серці сучасника того, що діялося в сиву давнину, і вічне нагадування людині про її людський обов’язок на землі.</div>
<div></div>
<div>Звичайно, моє розуміння того далекого світу може видатися надто суб’єктивним. Але чи може бути по-іншому? Адже я – така сама людина, як і всі ті, що йшли на смерть із священною вірою у потойбічне життя, отже, так само, як і вони, можу помилятися. Але не помиляється тільки той, хто не шукає. Власне, вся історія людства – то тільки образна ілюстрація до діалектичного закону заперечення. Проте саме завдяки цьому закону і проявляється сутність людського буття. Пізнати його і перетворити згідно марксистсько-ленінських законів суспільного розвитку – в цьому і полягає наше з вами завдання.</div>
<div><em><strong>Автор</strong></em></div>
</div>
<p><strong>            ПРОЛОГ</strong></p>
<div>Сплять тумани срібнокрилі,<br />
Тиша горнеться до тиші.<br />
На Гаймановій Могилі<br />
Не шелеснуть навіть миші.Півні ще по селах спали,<br />
Дика ружа в полі квітла.<br />
Та нараз понад степами<br />
Спалахнуло дивне світло.Щось неначе розкололось,<br />
І з відлуннями глухими<br />
Предковічний, віщий голос<br />
Просочився із могили.<p></p>
<p>–  Гу-гу-гу-у-у! – пішло луною.<br />
– Го-го-го-о-о! – озвалось в тиші.<br />
– Скільки весен наді мною<br />
Небо зорі ці колише!</p>
<p>Чи світанки нахололі,<br />
Чи вітри гудуть солоні,<br />
Я гойдаю білі болі<br />
У своєму чорнім лоні.</p>
<p>Двадцять три століття рало<br />
Мої скиби не під’ємле.<br />
Не могила я, а рана<br />
На твоєму тілі, земле!</p>
<p>Крізь тумани срібнокрилі<br />
Похилився в полі колос.<br />
На Гаймановій Могилі подає<br />
Товста свій голос:</p>
<p>–  Сестро, сестро сивочола,<br />
Що робити в світі маєм?<br />
Наші рани не з учора<br />
– Не займай їх, не займай їх!</p>
<p>Не одні лиш ми з тобою<br />
– Вся земля не спить ночами.<br />
Світ потьмарився б від болю,<br />
Спивши нашої печалі.</p>
<p>Задуши у серці стогін,<br />
Погамуй стооку муку.<br />
Може, якось перестоїмо.<br />
– Та й замовкла. І ні звуку.</p>
<p>Крізь тумани срібнокрилі<br />
Перший птах порушив тишу.<br />
На Гаймановій Могилі<br />
Полоз пас очима мишу.</p>
<p><strong>ЧОРТОМЛИК</strong><br />
<em><strong>(Ліричний відступ)</strong></em></p>
<p>Степ на світанку дихав полинами.<br />
Вздовж лісосмуг клубочилась імла.<br />
У Яблуневій балці між тернами<br />
Пили два лосі воду з джерела.<br />
Ще Чортомлик світився ковилою,<br />
Переливався, сизий від роси.<br />
І соняхи, неначе скіфські вої,<br />
Чекали сонця, спершись на списи.<br />
А вдалині чорнів кар’єрний ротор,<br />
Підступно під’їдаючи поля.<br />
Пусте село текло в кар’єр навпроти –<br />
Приречена, рокована земля!..<br />
В якому я столітті? Хто я? Де я?<br />
Чого я вгруз, як пень, у ці горби?<br />
На цьому боці – вольниця Атея,<br />
А ген вже – хід залізної доби.<br />
Я знаю, нам потрібні хліб і сало.<br />
Щоб мати їх – потрібна ще руда.<br />
Сама земля поводиться так само,<br />
Коли нуртує зелень молода.<br />
Я знаю, що колись отут на глині,<br />
Знівелювавши ротора сліди,<br />
Ще виростуть діброви тополині,<br />
А поміж ними зацвітуть сади.<br />
Настане й день, коли в космічнім леті<br />
Ракета нас в нові світи помчить.<br />
Але чогось не стане на планеті,<br />
І щось оте – у кров мені кричить!<br />
…Знесемо до музею, що любили,<br />
Пронумеруєм, впишемо в кадастр.<br />
А скіф Агей із сивої могили<br />
Візьме та й щось найвище не віддасть.</p>
<p><strong>І</strong><br />
<strong>У ПІДЗЕМЕЛЛІ</strong></p>
<p>А в могилі було темно,<br />
Було холодно в могилі.<br />
Тіні падали від свічки<br />
І хитались на стіні.<br />
Тільки ти з рудої глини<br />
Простягала білі руки<br />
І крізь всі свої століття<br />
Посміхалася мені…<br />
Він лежав поважно й грізно,<br />
Упокорений навіки.<br />
Вздовж руки – списи і стріли,<br />
На губах його – печать.<br />
І світилися печаллю<br />
На лиці твоїм очниці,<br />
Наливались німотою,<br />
А здавалось, що кричать.<br />
Чаші, келихи, ритони,<br />
Казани, тарелі, глеки.<br />
Двоє слуг йому годили,<br />
Ще й рабиня молода.<br />
Від свічок і від мовчання<br />
Пахло ладаном в могилі.<br />
І по стінах, наче миті,<br />
Сиво капала вода.<br />
Сонцесяйно, сонцелико<br />
В злоті сяяла долівка –<br />
Персні, гривні та обручки,<br />
Дивна зброя і стрічки.<br />
Що не платівка – то доля,<br />
Що не перстень – то стражданид.<br />
Через них переді мною<br />
Розступалися віки.</p>
<p><strong>ЛІРИЧНИЙ ВІДСТУП</strong><br />
<strong>З МЕДУЗОЮ ГОРГОНОЮ</strong></p>
<p>Скільки мрій в могилах смеркло,<br />
Скільки дум у безвість кануло!<br />
Я, Горгона, лиш безсмертна,<br />
Я, що все зробила каменем.<br />
Відійдіть і ви, охочі<br />
Зазирнути в незбагненне:<br />
Хто мені погляне в очі –<br />
Скам’яніє коло мене…</p>
<p><strong>II</strong><br />
<strong>БОГ ПАПАИ, ПРАБАТЬКО СКІФІВ</strong><br />
<em><strong>(Бронзове навершшя)</strong></em></p>
<p>Хто спинився? – проходь, не чіпай!<br />
Вовк з орлом осідлали віти.<br />
Скіфський Зевс, громовержець<br />
Папай Озирає сторони світу.</p>
<p>Віщим духом над ним первоптах кружля,<br />
Замінивши сонце в зеніті.<br />
А під ним, наче жінка, тремтить земля<br />
У жаданні солодкої миті.</p>
<p>І рвучи, наче кінь, золоту оброть,<br />
На чотири сторони світу З<br />
асурмила його чоловіча плоть<br />
Білим сіменем по оксамиту.</p>
<p><strong>ЛІРИЧНИЙ ВІДСТУП</strong><br />
<strong>НА БЕРЕЗІ ПОНТУ ЕВКСІНСЬКОГО</strong></p>
<p>А море здавалося злим,<br />
Котило хвилю високу,<br />
А греки вино везли<br />
У Скіфію карооку.<br />
І світ був не світ, а огром,<br />
І ранок ще снами снідав.<br />
І що там, за тим бугром, –<br />
Ніхто на землі ще не відав.</p>
<p><strong>ІІІ</strong><br />
<strong>МОЛОДА РАБИНЯ</strong><br />
<em><strong>(Знак сонця у вигляді п’яти</strong></em><br />
<em><strong>з’єднаних кілець)</strong></em></p>
<p>Співучий глек блаватної води<br />
Несу вузькою стежкою з долини.<br />
Від китиць золотої лободи<br />
Мої вже литки стали золотими.</p>
<p>Небавом сонце випурхне руде,<br />
І плавні спалахнуть тієї миті.<br />
П’ять жовтих кіл на плесо упаде,<br />
Немов п’ять доль зійде на оксамиті.</p>
<p>Оце так хоч і з дому не виходь,<br />
Нема коли і сонцю помолиться.<br />
Чотири доньки пану дав Господь,<br />
А я одна їм нянька і служниця.</p>
<p>У панночок – сережки золоті,<br />
По гривеньці у кожної на шиї.<br />
Ще й пан велів – сьогодні знаки ті,<br />
П’ять кіл, п’ять сонць,<br />
на сукні їм нашию.</p>
<p>Хай трохи побурчить спросоння пан,<br />
Скажу: не згорите – не зайнялося.<br />
Піду у степ, знайду в траві тюльпан<br />
Й усім на зло прикрашу ним волосся.</p>
<p>Ще й так кажу, коли сварлива пані<br />
Мене про знак той сонячний спита:<br />
Чотири кола – панночки погані,<br />
А п’яте – їхня нянька золота.</p>
<p><strong>ЛІРИЧНИЙ ВІДСТУП</strong><br />
<strong>ІЗ ЗОЛОТОЮ ГРИВНОЮ</strong></p>
<p>Вечірній пруг – як скіфська гривна шийна<br />
Із оленем на золотім пруту.<br />
Озвись мені, як зацвіте шипшина, –<br />
Я сам в тобі тим цвітом зацвіту.</p>
<p>Віки зітхають із могильних штолень.<br />
Віки мені гукають: «О-го-го-о-о!»<br />
А я і сам стою, як скіфський олень,<br />
І все чекаю голосу твого.</p>
<p>Озвись мені! У тузі терпнуть руки,<br />
І сизий дим встає із ковили.<br />
І в мене вже націлені всі луки<br />
Всіх поколінь, що степом протекли.</p>
<p>Конає обрій. Ніч запорошила<br />
Гірку сльозу мені в моїм очу.<br />
Озвись мені, як зацвіте шипшина, –<br />
Я три життя за згук той заплачу.</p>
<p><strong>IV</strong><br />
<strong>СТАРИЙ СЛУГА</strong><br />
<em><strong>(Малюнок на чаші, </strong></em><br />
<em><strong>де зображено п’яного скіфа, що розмовляє з гускою)</strong></em></p>
<p>Ти думаєш, гуско, я п’яний?<br />
А я просто дід конопляний!</p>
<p>І жаль мені, сивому, гуски,<br />
Та цар вимагає закуски.</p>
<p>Гадав, що продам оце гуску<br />
Та спроможусь бабі на хустку.</p>
<p>Аж тут посіпаки недремні –<br />
Неси, кажуть, гуску цареві!</p>
<p>Щоб йому вже тріснуло гузно,<br />
Як мені нести тебе, гуско!</p>
<p>Щоб йому до світа не встати,<br />
Як на наші зариться лати!</p>
<p>Ой, щось на шляху стало грузько, –<br />
Мабуть, я того-таки, гуско!</p>
<p>Мабуть, перетой трохи, сіра, –<br />
Коли б знову баба не била.</p>
<p>А ти не жалій мене, гуско, –<br />
Що-небудь придумаєм хутко!</p>
<p>Я таки й не втрачу нічого,<br />
Бо і сам украв тебе вчора.</p>
<p><strong>ЛІРИЧНИЙ ВІДСТУП </strong><br />
<strong>НАД КЕНОТАФОМ В КУРГАНІ ДРАНА КОХТА</strong></p>
<p>Я до чарки був мастак,<br />
Полюбляв загули!<br />
Проводжали мене так –<br />
Поховать забули!</p>
<p>У степу стоїть курган,<br />
Зеленіє тирса.<br />
Місяць, наче ятаган,<br />
Над курганом звівся.</p>
<p>А в могилі – ні чопа, –<br />
Чисте інтермеццо!<br />
Хтось мене як розкопа – За живіт візьметься!</p>
<p><strong>V</strong><br />
<strong>АРГІМПАСА, </strong><br />
<strong>БОГИНЯ КОХАННЯ</strong></p>
<p>Місяць в травах росяних купався,<br />
До зірок тяглася ковила.<br />
Скіфська Афродіта – Аргімпаса –<br />
Степом зачарованим ішла.<br />
І по тих галявах, де ступали<br />
Її ноги, теплі і живі,<br />
До схід сонця сходили тюльпани<br />
І горіли кров’ю по траві.<br />
А о тій порі, пославши свитки<br />
І забувши січі навісні,<br />
Скіфи спали по своїх кибитках,<br />
Суджених голублячи вві сні.<br />
Тільки одному всю ніч не спалося.<br />
Він під зорі вийшов і затерп:<br />
Скіфська Афродіта – Аргімпаса –<br />
Дивним сяйвом осявала степ.<br />
Йшла вона крізь ніч по чистих росах,<br />
Місяцем пронизана до дна.<br />
У рудім розпущенім волоссі<br />
Розцвітала квітка неземна.<br />
Та коли їх погляди зустрілись,<br />
Тишину розкраяв довгий зойк.<br />
Скіф відчув, як в серце входять стріли,<br />
І звалився навзнак на пісок…<br />
Підійшла і сіла коло нього.<br />
Гладила холонуче чоло.<br />
І нічого зовсім неземного<br />
У її зіницях не було.<br />
Дивувалась: чом же він загинув?<br />
Це і нам сьогодні невтямки…<br />
Не ходила б краще ти, богине,<br />
Там, де таборують парубки.</p>
<p><strong>ЛІРИЧНИЙ ВІДСТУП </strong><br />
<strong>ДО МОЄЇ МАЛЕНЬКОЇ ПРИЯТЕЛЬКИ МАРИСІ</strong></p>
<p>Не барися, Марисю, –<br />
Поки день не дотлів,<br />
Підем з дядьком Борисом<br />
Зустрічать журавлів.<br />
У степу на могилі<br />
Під веселе «курли»<br />
Раптом скіфські богині<br />
Повиходять з імли.<br />
Затремтить і розстелиться<br />
Білий цвіт по землі!..<br />
Що для тебе веселики,<br />
А мені – журавлі.<br />
А мені то не міфи –<br />
В серці грониться страх:<br />
Справді птиці – чи скіфи<br />
Пломенять на вітрах?<br />
Із далекого вирію<br />
Повертають назад<br />
У країну, що вимріяв<br />
Їхній сивий вожак!..<br />
Підростай же, Марисю,<br />
І до сонця злітай.<br />
І живи, і борися,<br />
І усе пам’ятай.<br />
Будуть весни, і літо,<br />
І вітри голубі.<br />
Луки чистого цвіту<br />
Ще топтати тобі.<br />
Ще за всім тим постелиться<br />
Біле вруно зими.<br />
Вийдуть люди: веселики!<br />
Та й сахнуться: то ж ми.</p>
<p><strong>VІ</strong><br />
<strong>ВЕРШНИКИ</strong><br />
<em><strong>(Зображення на золотих</strong></em><br />
<em><strong> платівках із Куль-Оби)</strong></em></p>
<p>Хлопці, піднімемо чаші з кумисом!<br />
Хай не затупляться стріл наших вістря!<br />
Наша дорога – до Танаїса,<br />
Берегом Понту – і далі до Істра!</p>
<p>Годі сидіти і бавити дочок!<br />
Годі ганятися степом за гускою!<br />
Наче калюжу, сам Понт перескочимо,<br />
Світ за собою залишимо пусткою!</p>
<p>Годі блощиць годувать на канапах –<br />
Ще ж наша сила не підупала!<br />
Хай мудреці залишаються з Напом –<br />
Хочемо Пала! Хочемо Пала!</p>
<p><strong>КОЛИСКОВА СИПОВІ</strong><br />
<strong>В НАМЕТІ</strong><br />
<strong>ПІД ГАЙМАНОВОЮ МОГИЛОЮ</strong><br />
<em><strong>(Ліричний відступ)</strong></em></p>
<p>Спи, мій хлопчику, засни,<br />
Ходять полем білі сни.<br />
Ще й маленьке Соненя<br />
Йде за ними і куня.</p>
<p>Зупинився білий Сон<br />
І сказав: – Я патисон! –<br />
А чого він патисон?<br />
Щось привиділось крізь сон.</p>
<p>Спи, мій синку, тихо-тихо,<br />
Ген іде стара Сониха.<br />
Біла вовняна коса<br />
Нижче пояса звиса.</p>
<p>Сон лягає на стерню,<br />
Соненя кладе на ню.<br />
Каже сину: – Лю-лі, лю…<br />
Засинай, бо я вже сплю…</p>
<p>Вже й Сониху сон бере,<br />
Сорочки вона пере –<br />
Сону-сину, батьку Сну…<br />
– Ой, рятуйте, бо засну!</p>
<p>Оступилася – та в став,<br />
Аж туман над ставом встав!<br />
Встав – і сиві сни пасе.<br />
Ти заснув? Ну от і все.</p>
<p><strong>VII</strong><br />
<strong>ПЕРЕГОВОРИ ПАЛА І НАПА</strong><br />
<em><strong>(Зображення на чаші</strong></em><br />
<em><strong>із Гайманової Могили)</strong></em></p>
<p>Пал:<br />
І ти цар – і я цар,<br />
Через те і шана.<br />
Злотом шитий брацар,<br />
Кунтуші в басанах.</p>
<p>І ти муж – і я муж,<br />
Лицарі, не парії.<br />
І ти дуж – і я дуж,<br />
Мало чи не Дарії.</p>
<p>І ти скіф – і я скіф,<br />
Світ наш посполитий.<br />
Тож бере мене сміх –<br />
Що нам ще ділити?</p>
<p>Вип’єм краще вина<br />
За своє лицарство!<br />
Наша віра одна,<br />
Тож одне і царство!</p>
<p>Нап:<br />
І ти цар – і я цар,<br />
Тож устигнем випити.<br />
В міднім сяйві брейцар<br />
Не гирлиги – скіпетри…</p>
<p>І ти муж – і я муж,<br />
Виняньчені січами.<br />
І ти дуж – і я дуж<br />
Батьківськими звичаями.</p>
<p>І ти скіф – і я скіф,<br />
Від Папая іже.<br />
Та твоя земля до сих,<br />
А від сих-о – ні вже!</p>
<p>Буде бій – нарівні<br />
Станемо до бою.<br />
Та не світить мені<br />
Бути під тобою!</p>
<p>Хитрування ж тут преч,<br />
Царю, не годиться!<br />
Щось при цьому по меч<br />
Тягнеться правиця.</p>
<p><strong>ЛІРИЧНИЙ ВІДСТУП</strong><br />
<strong>ПЕРЕД СВІТАНКОМ</strong></p>
<p>Світає, і небо поволі згаса.<br />
Круг місяця тоншає срібний серпанок.<br />
Не знаю, в степу спалахнула роса<br />
Чи синьо засяяли очі скіф’янок.<br />
Ще мак над могилою криком горів,<br />
І слався туман, ніби саван печальний.<br />
Мов білі черниці, при світлі зорі<br />
Хилились в молитві мальовані мальви.<br />
Що ти для мене готуєш, мій дню?<br />
Чим розплачуся за зустріч з тобою?<br />
Золотом скіфським? Двигтінням вогню?<br />
Чи долею, може? Чи, може, – собою?</p>
<p><strong>VIII</strong><br />
<strong>БИТВА ПІСЛЯ ПЕРЕГОВОРІВ</strong><br />
<em><strong>(Сцена на золотому </strong></em><br />
<em><strong>Солоському гребені)</strong></em></p>
<p>Мій кінь упав, і ворог наді мною, –<br />
Ні щит не захистить вже, ні кинджал…<br />
Сам рідний брат, підкравшись стороною,<br />
Ціну своєму слову показав.</p>
<p>Злилося все у скреготі сталевім,<br />
До неба зойк встає на толоці.<br />
Від жаху поховались навіть леви,<br />
Зіщулившись до розмірів зайців.</p>
<p>Століття промайнули чи година? –<br />
Не буде ні століть вже, ні годин.<br />
Ми полягли, не ставши на коліна,<br />
І ось іду на ворога один.</p>
<p>І він уже заніс холодне жало,<br />
Та, перш ніж в серце вцілити мені,<br />
Хай сп’є і він жаги мого кинджала,<br />
Криваво захрипівши на коні…</p>
<p>За ним спішить розлючена підмога,<br />
Мені привіт готує з-під щита.<br />
А я один. Та ще зіниця бога.<br />
Та ще моя священна правота.</p>
<p><strong>ЛІРИЧНИЙ ВІДСТУП </strong><br />
<strong>ПРО СКІФСЬКИЙ СТЕП</strong></p>
<p>На Перекоп, тамуючи громи,<br />
Вітрила хмар спливають під вітрами.<br />
Черлений захід сизими крильми<br />
Розплескує по балках сизі трави.</p>
<p>Тройзіллям, полинами, чебрецем<br />
Цвіте твій день, розчахнутий, мов брама.<br />
Як я люблю сумне твоє лице,<br />
Безжально переоране ярами,</p>

<div>




</div>

<p>Мій рідний степе в злоті яворів!<br />
Де і вночі пізнаю камінь кожний.<br />
І запах трав, і пил твоїх доріг<br />
Вдихаю в себе глибоко й тривожно.</p>
<p>І мить – як вік, і світла кожна п’ядь,<br />
І обрій дивним сяйвом осіянний.<br />
І хмари, наче лебеді, летять,<br />
Ламають білі крила об кургани.</p>
<p><strong>ІХ</strong><br />
<strong>НА ПОЛІ БОЮ</strong><br />
<em><strong>(Золоті платівки </strong></em><br />
<em><strong>із зображенням мух)</strong></em></p>
<p>Лежу один в долині серед ночі.<br />
Холоне тіло, покидає дух.<br />
Лиш мухи золоті летять ув очі –<br />
Навіщо стільки цих огидних мух?</p>
<p>У серці спис тужавіє від болю.<br />
В очах якась непевна каламуть.<br />
Лежать мої товариші по полю,<br />
І ворони зіниці їм клюють.</p>
<p>Все скінчено. Нас хитрістю здолали.<br />
Ми прямо йшли, а ворог манівцем.<br />
Навколо тільки коників хорали<br />
Та біла смерть з поораним лицем.</p>
<p>Чи так воно збулося, як гадалось?<br />
Палали в думах серце і чоло…<br />
Відмарилось. Відснилось. Відгойдалось.<br />
Спливло, неначе й зовсім не було.</p>
<p>Були – дитинство, мати, батьківщина.<br />
Кохання стрілось, щире і хмільне…<br />
Чого це стільки мух перед очима?!<br />
О, так, я не сказав про головне!</p>
<p>Ще – честь була. Окрилено, священно<br />
Ми гідністю сповнялися ущерть,<br />
Її несли крізь бій ми, мов знамено.<br />
Вона із нами… Бідна наша честь!</p>
<p>Ні, ні, не те… Простіть мене… це мухи…<br />
Коли б судилось знов почать життя,<br />
Я знов пройшов би всі тортури й муки,<br />
Щоб воскресити край свій з небуття.</p>
<p>Нас мало, і не в зброї наша сила.<br />
Нам наша правда вища всіх щедрот,<br />
Допоки гідність нас не полишила,<br />
Допоки не загине й наш народ.</p>
<p>Над мареннями нашими і снами,<br />
Із наших ран, і крові, і ганьби<br />
В нові світи ми проростем синами,<br />
Змужнілими стократ для боротьби.</p>
<p>Шануйте їх, лелійте їхню вроду!<br />
Кохані наші! Нас – не підвести.<br />
Крім гідності своєї і народу<br />
Нам нічого синам заповісти.</p>
<p>Вони зведуться, сильні нашим духом,<br />
І зайдам губи скривить переляк.<br />
І зорі, зорі, зорі, а не мухи<br />
Усіють їхній нездоланний шлях.</p>
<p><strong>КАЯЛА</strong><br />
<em><strong>(Ліричний відступ на Калці)</strong></em></p>
<p>Сумна, мов скаламучена, Каяла<br />
Із воїнством порубаним на дні,<br />
Душа моєї Скіфії стояла<br />
І гірко посміхалася мені.</p>
<p>Немов не посміхалась, а зітхала,<br />
Бо там, де вік двадцятий пророста,<br />
Вже бачила і чорну тінь Дахау,<br />
І Хіросіми спечені вуста.</p>
<p>І площі, де вестимуть нас на плаху,<br />
Як виноград, пускатимуть під прес.<br />
Від Палових побоїщ до ГУЛагу<br />
Проляже знаменитий наш прогрес.</p>
<p>І степ кричав, і пінилась Каяла,<br />
І сумно серед сірих кураїв<br />
Край Скіфи моя душа стояла,<br />
Покраяна тим криком до країв.</p>
<p><strong>X</strong><br />
<strong>ВЕСІЛЬНА ПІСНЯ</strong><br />
<em><strong>(Золота оздоба у вигляді качечки</strong></em><br />
<em><strong>із амфоровидною підвіскою у дзьобі)</strong></em></p>
<p>Ой летіла качечка на схід сонечка,<br />
Була в мами Опія – люба донечка.</p>
<p>Ой летіла качечка, квітло зіллячко,<br />
Несла в дзьобі амфору на весіллячко.</p>
<p>А вже ж те весіллячко плачем линуло –<br />
Повінчалась Опія з домовиною.</p>
<p>Як упав милий в битвоньці, взяли силою,<br />
Задушили, юную, над могилою.</p>
<p>Туга коса чорная. Білі грудоньки.<br />
Чого ж тепер плакати, добрі людоньки?</p>
<p>А щоб не подумала, що не добрі-бо, –<br />
У віночок качечку тобі зробимо…</p>
<p>Золотая качечка, в дзьобі амфора.<br />
А із тихих вуст її крівця капала.</p>
<p><strong>СКІФСЬКЕ ЗОЛОТО</strong><br />
<em><strong>(Ліричний відступ до коханої)</strong></em><br />
<em><strong>(За Б. Філіповим)</strong></em></p>
<p>Коли і я за караваном<br />
Піду, згорнувши днів сувій,<br />
Я скіфським золотом курганним<br />
Залишусь в пам’яті твоїй.</p>
<p>Не зви мене, не бий на сполох,<br />
Не витрачай себе в журбі.<br />
Можливо, інший археолог<br />
В житті зустрінеться тобі.</p>
<p>Він сум в очах твоїх розтопить,<br />
І ти промовиш тихо: «Мій!..»<br />
Не дозволяй йому розкопок<br />
В душі і пам’яті твоїй…</p>
<p><strong>XI </strong><br />
<strong>ОПІЯ</strong><br />
<em><strong>(Золотий медальйон у формі </strong></em><br />
<em><strong>сльози із зображенням </strong></em><br />
<em><strong>дівочого обличчя на ньому)</strong></em></p>
<p>Мій гіркий свавільцю коханий!<br />
Вже тебе сльоза та не зганить.</p>
<p>Не моя то мука висока –<br />
То ти сам зронив мене з ока.</p>
<p>Чого ж ти мене не голубиш?<br />
Чи над мене смерть свою любиш?</p>
<p>Нащо ж було, милий, по згину<br />
Брати і мене в домовину?</p>
<p>Я б за тебе бога молила,<br />
В сліди твої слізоньки лила!</p>
<p>А тепер і плакать не можу –<br />
Сама на сльозі твоїй сходжу…</p>
<p><strong>ЛІРИЧНИЙ ВІДСТУП</strong><br />
<strong>ІЗ СКІФСЬКИМИ ЧЕРЕПАМИ</strong></p>
<p>Лягає пил опісля перед.<br />
Виходить зірка золота.<br />
І ти, піднісши скіфський череп,<br />
Ідеш стежиною в житах.</p>
<p>Той скіф був, певно, мужнім воєн,<br />
Він звідав січі і вогонь.<br />
А по ночах край балки тої<br />
Чекала суджена його.</p>
<p>Він був їй вірним нареченим,<br />
Він у походах нею снив…<br />
І я услід скіф’янки череп<br />
Несу розгублено за ним.</p>
<p>Яка в житті їм слалась нива?<br />
Що їм світилося в імлі?<br />
Вони своє земне, можливо,<br />
Не долюбили на землі.</p>
<p>А ми прийшли тепер натомість,<br />
Мов їхній промінь з далини.<br />
Над нами встала невідомість,<br />
І ось, як віщий знак, – вони…</p>
<p>Прости мені твої печалі.<br />
За все, що нам іще пройти,<br />
Давай вночі їх обвінчаєм<br />
На всі часи і всі світи!</p>
<p>Хай степ заплаче сяйвом білим<br />
І ніч галактиками пробасить,<br />
Коли хтось інший із могили<br />
Нас теж з тобою воскресить…</p>
<p><strong>XII</strong><br />
<strong>МОЛОДИЙ СЛУГА</strong><br />
<em><strong>(Поховання,</strong></em><br />
<em><strong>пальці правиці якого</strong></em><br />
<em><strong>вп’ялися в долівку могили)</strong></em></p>
<p>Не у шалі атак –<br />
Кинутий на глину,<br />
Ні за мідний п’ятак<br />
Під землею гину…</p>
<p>Красно вдячний за честь! –<br />
Он чим окошилось…<br />
Що було і що єсть –<br />
На землі лишилось.</p>
<p>Не іти вже на рать,<br />
Веснами не снити.<br />
Щоб вам так царювать,<br />
Як мені тут гнити!</p>
<p><strong>МЛИН</strong><br />
<em><strong>(Ліричний відступ </strong></em><br />
<em><strong>на Хоминій Могилі)</strong></em></p>
<p>Жив та був скіф Хома,<br />
До звитяг неситий.<br />
Як насіла чума,<br />
Та й пішла косити.<br />
А дівчина Хомина<br />
Поїхала до млина.<br />
Вертається із млина,<br />
А Хоми уже й нема…<br />
Й треба ж статись тому:<br />
Від чуми не згинув –<br />
Стріли турки Хому,<br />
Козака з Чигрина.<br />
А дівчина Хомина<br />
Поїхала до млина.<br />
Вертається із млина,<br />
А Хоми уже й нема…<br />
Землю дід мій любив,<br />
Мав комори повні.<br />
Але й він заробив,<br />
Як Хома на вовні.<br />
А дівчина Хомина<br />
Поїхала до млина.<br />
Вертається із млина –<br />
Мого діда вже й нема…<br />
Я іще на коні,<br />
В світ лечу великий.<br />
Ще не скоро мені<br />
Гратимуть музики!<br />
А дівчина Хомина<br />
Поїхала до млина…</p>
<p><strong>XIII</strong><br />
<strong>ВІДПОВІДЬ НАПА</strong><br />
<em><strong>(Золоті бляхи із зображенням</strong></em><br />
<em><strong>двох левів, що стоять один проти одного </strong></em><br />
<em><strong>на задніх лапах)</strong></em></p>
<p>Не вб’ють уже ні докір ваш, ні відчай,<br />
І навіть туга мовчки обмине.<br />
Не я вбивав! Убив вас дикий звичай,<br />
Який підтяв, до речі, і мене, –</p>
<p>Не я ж обрав-бо людству шлях війни,<br />
Розмежувавши світ на «ми» й «вони»?..</p>
<p>Усе мине, знання лиш перебуде.<br />
А доля що? Вона сліпа, німа.<br />
Смертями поколінь сплатили люди,<br />
Щоб зрозуміть, що тут життя – нема.</p>
<p>Всьому свій час, всьому жорстока міра.<br />
Спіраль життя до дивного проста.<br />
У всякій вірі є своя зневіра,<br />
А із невіри – віра пророста.<br />
Напружено, розгвинчено, сталево<br />
Встає життя, мов істина сама.<br />
Неначе два сталевом’язих леви,<br />
Зійшлись в двобої світло і пітьма.</p>
<p>Хто ми? Куди? Що вродить наша нива?<br />
Кінцевої не знаємо мети.<br />
Наш день земний короткий, наче сниво, –<br />
Чи ж смертному безсмертне осягти?</p>
<p>Але тому, що в муках і зневірі<br />
Наш поступ хтось продовжить на землі, –<br />
“Не вмерли ми! – лиш відлетіли в ірій,<br />
Неначе вересневі журавлі.</p>
<p>Хтось прийде в світ, збере, і зрешетує,<br />
Й посіє знов, і кровію поллє.<br />
Ви думаєте, щастя він скуштує?<br />
Він нашу муку до кінця доп’є!</p>
<p>З усіх смертей – святково й нешаблонно,<br />
З усіх болінь, немов найвищий суд,<br />
Зійде колись одне-єдине СЛОВО!<br />
І цього досить. Бо у цьому – суть.</p>
<p><strong>ЛИСТИ У ВІЧНІСТЬ</strong><br />
<em><strong>(За М. Цвєтаевою)</strong></em></p>
<p>Із надр і на віти – рисями!<br />
Із надр і на вітер – свистами!</p>
<p>Гусиним пером писані?<br />
Та це ж бо стріла скіфськая!</p>
<p>Крицеве крило грифове,<br />
Остання пітьма – Скіфіє!</p>
<p>Сусіде, спішити нічого!<br />
Куди? Коли верст – тисячі.</p>
<p>У в обмін стрілою стрічною<br />
Коли-небудь – там – спишемся!</p>
<p>Велика-велика й тихая<br />
Між мною й тобою – Скіфія…</p>
<p>Тож спи, мій коханий, любий мій<br />
Сірійцю, обнявши смертоньку.<br />
Якими заглушиш лютнями</p>
<p>Її – не для вух смертного?</p>
<p>(Чи й вашими мірять втіхами?!) –<br />
Епічний розгін – Скіфїї!</p>
<p><strong>XIV</strong><br />
<strong>ВІВЦІ</strong><br />
<em><strong>(Уривок золотого окуття)</strong></em></p>
<p>Хто там – вовк, орли, шакали?<br />
Мчать, на вітрі розпростерті!<br />
Від загибелі тікали –<br />
Опинилися в безсмерті.</p>
<p>Жах скипає злоторунно,<br />
В кільцях світиться при боці.<br />
На губах – пекучий трунок,<br />
Золота сльоза ув оці.</p>
<p>Воля з розпачем зітнулась,<br />
Мов струна відбилась в деку.<br />
А одна ще й озирнулась –<br />
Вухом ловить небезпеку.</p>
<p>Не втекти вже, биті карти!<br />
Метроном рахує миті…<br />
Зачекайте, зачекайте! –<br />
У віках ви вже відбиті.</p>
<p><strong>ХОР ПРО ДЕДАЛА ТА ІКАРА</strong><br />
<em><strong>(Замість ліричного відступа)</strong></em>&lt;</p>
<p>А були ж на світі Дедаяи –<br />
Світ перевернути гадали!</p>
<p>І були на світі Ікари –<br />
Аж під сонцем щастя шукали.</p>
<p>їх нема. Та нині і прісно<br />
Лине про звитягу їх пісня.</p>
<p>Ще ж Дедая мав учня.Так сталось,<br />
Перевершив учень Дедала.</p>
<p>Вже тепер великий учитель<br />
Мав у нього справі учитись.</p>
<p>Сильного терпіти незручно –<br />
Вбив Дедал від заздрощів учня.</p>
<p>Звів на крила сина Ікара –<br />
Смерть того під сонцем спіткала…</p>
<p>Що ж бо наробив ти, Дедале? –<br />
З учнем ми пішли б іще далі.</p>
<p>Може, ще б до нашої ери<br />
Мчали до зірок піонери.</p>
<p>Що ж бо наробив ти, Ікаре? –<br />
Оце ж разом степом блукали.</p>
<p>І казали б заспані лежні:<br />
– Ачиш, як живуть обережні?</p>
<p>Тільки цур вам всім, недоріки!<br />
Не учіть, як жити, великих!</p>
<p>Аби ви цим світом рядили,<br />
Ми б у шкурах досі ходили.</p>
<p>Слава вам, звитяжцям затятим,<br />
Що крізь помилки і крізь втрати</p>
<p>Всім життям і смертю нас вчили<br />
Крила відчувать за плечима.</p>
<p>Тож нехай від роду й до роду<br />
Пісня славить мужніх породу!</p>
<p>Тих же, що здалися без бою,<br />
Пам’ять затаврує ганьбою.</p>
<p><strong>XV </strong><br />
<strong>ГЕРРИ</strong><br />
Г є р о д о т<br />
Життя і смерті спивши щедрий келих,<br />
Усі літа спаливши на вогні,<br />
Я скіфський цар, лежу в дніпровських Геррах.<br />
І стугонять століття по мені.</p>
<p>Колись цю річку звали Бористеном,<br />
А Скіфією – всі оці краї.<br />
Як пахли по степах тоді нестерпно<br />
Кочівками осінні кураї!..</p>
<p>Гай-гай!.. Все так. Колись я був тут юним.<br />
Ходив на бій. Поїв коня з ріки.<br />
Мов сон, пройшли сармати, готи, гунни,<br />
Авари, печеніги, кипчаки.</p>
<p>Чиї тепер там кроки землю будять?<br />
Яка зійшла над обрієм доба?<br />
Я міцно сплю, тримаючи на грудях<br />
Тяжінь високовольтного стовпа.</p>
<p>Над ним гудуть громи в сталевих струнах,<br />
Під ними крає землю чересло.<br />
Крізь мене йдуть в світи пекельні струми,<br />
Чоло ж моє колоссям проросло.</p>
<p>І хай сівач з блакитними очима<br />
Ще тричі вищих обширів сягне –<br />
Це наша з вами спільна Батьківщина,<br />
Бо як ви з неї вирвете мене?</p>
<p>Бо хто вам майбуття з минулим зв’яже<br />
І хто навчить любити ці кряжі,</p>
<p>Коли і він зі мною поруч ляже,<br />
Три кроки не дійшовши до межі?</p>
<p>А гуси знов ґелґочуть на озерах,<br />
І пахнуть медом плавні навесні!..<br />
Я скіфський цар, похований у Геррах, –<br />
Мій спис, і меч, і кінь мій при мені.</p>
<p><strong>ЛІРИЧНИЙ ВІДСТУП </strong><br />
<strong>З ГОРИЦВІТОМ</strong></p>
<p>Століття кров’ю сходили в гонитві,<br />
Як хвилі, розбивались об причал.<br />
А в Балці Яблуневій цвів горицвіт –<br />
Так божевільно цвів, немов кричав!</p>
<p>Чи то вогонь розсипало світило?<br />
Чи мрії запалали з ковили?<br />
А чи земля свічки свої світила<br />
Над тими, що у неї полягли?</p>
<p><strong>XVI</strong><br />
<strong>ГОЛОС ІЗ ТОВСТОЇ МОГИЛИ</strong></p>
<p>Змієнога богине, дочка Бористену,<br />
володарко скіфів;<br />
Батько скіфів Папаю і ти, Іданфірсе,<br />
вельможний наш царю!<br />
Розверзається твердь,<br />
наді мною вогні смолоскипів,-<br />
Воскресаю! Ви чуєте? Воскресаю!<br />
Дивні зубри залізні могилу беруть на таран.<br />
Ніжні руки мене піднімають із глини і тліну.<br />
При мені тільки меч мій та іще золота пектораль, –<br />
Що розкажуть вони цим прийдешнім<br />
новим поколінням?<br />
Я не стану пояснювать – склад за складом<br />
нехай прочитають самі,<br />
Як ішли ми крізь ніч<br />
до своєї найвищої істини –<br />
По нарузі, по злиднях, по війні, по чумі, –<br />
Але душі нетлінні над світом<br />
проносили чистими.<br />
Змієнога богине, дочка Бористену,<br />
володарко скіфів;<br />
Батько скіфів Папаю і ти, цар царів Колаксаю!<br />
Воскресайте зі мною із наших<br />
прабатьківських міфів,<br />
Воскресайте для світла, як я із пітьми<br />
воскресаю.<br />
Не лякайтесь цих сірих, цих задумливих<br />
юних очей.<br />
Чую, степ наш під зорями половіє і дихає.<br />
Дай припасти до тебе, дай тобі поклонитись<br />
чолом і плечем,<br />
Земле рідна, оплачена потом і кровію, – Скіфіє!</p>
<p><strong>ОРДЖОНІКІДЗЕВСЬКІ КАР’ЄРИ</strong><br />
<em><strong>(Ліричний відступ)</strong></em>Цвіла кембрійська глина синьоперо.<br />
Епохам сповідалася руда.<br />
Вона прийшла, сподівана, як ера,<br />
І, наче вічна пісня, молода.</p>
<p>Ми у човні пливли по скіфських Геррах.<br />
Промінилась під веслами вода.<br />
І життєлюб Григорій Середа<br />
Садив сади на глині по кар’єрах.</p>
<p>З могил нам посміхалися світи.<br />
Було так любо вкупі нам пливти,<br />
Минаючи заплави і озера.</p>
<p>Мостами обіймались береги.<br />
Народи мир на світі берегли.<br />
І райдуга виходила з кар’єру.<strong>XVII</strong><br />
<strong>ЗОЛОТА СИМФОНІЯ</strong><br />
<strong>ПЕКТОРАЛІ</strong><br />
<strong>1</strong><br />
Грім стихав за далиною,<br />
Зашерхав на глині.<br />
Окрай балки Хоминої<br />
Паслись коні гливі.</p>
<p>Де не візьмуться грифони!<br />
Впали, ніби кара!<br />
Та й накинулись на коней –<br />
Що не кінь, то й пара.</p>
<p>Б’ють крильми – жалю немає! –<br />
Ще й ревуть жахливо.<br />
Що один хребет ламає,<br />
Другий б’є в загривок.</p>
<p>Згасло сонце. Морок ночі<br />
Все навкруг поглинув.<br />
Наче сливи, кінські очі<br />
Падали у глину.</p>
<p>А за північ над степами<br />
Зайнялося світло:<br />
У яру між черепами<br />
Папороть заквітла.<br />
<strong>2</strong><br />
Світе мій щирий, який ти чистий!<br />
Світе прозорий, який ти гожий!<br />
Хочеться ноги в росу вмочити<br />
І цілувати ув очі рожі.</p>
<p>Світе мій дивний, світе казковий! –<br />
Від повноти аж вгинається обрій.</p>
<p>Чи, може, кінь загубив підкову,<br />
Чи світить місяць к годині добрій.</p>
<p>Буйно огудина переплелася.<br />
Квіти медами течуть із огудини.<br />
Світе, оспіваний перепелами,<br />
Жайвором, горлицями, сорокопудами, –</p>
<p>Сяй і слався, наш добрий світе,<br />
Небо своє прихили над нами!<br />
Ми твої паростки, ми твої діти, –<br />
Будьмо ж не пасинками, а синами!</p>
<p><strong>3</strong><br />
Облишмо чвари: настає наш час.<br />
Закличмо тільки Гестію у свідки.<br />
Сьогодні найсміливіший із нас<br />
Піде шукати папороті квітку.</p>
<p>Хай це вбрання із білого руна<br />
Йому в дорозі буде як молитва.<br />
В грифонах даль, і виє звірина,<br />
А треба йти, бо світу треба світла.<br />
Ревтиме вій, манитиме мана,<br />
Ще й рідний брат гостритиме сокиру.<br />
Постануть стіни і рови без дна, –<br />
Та треба йти, бо людям треба миру.</p>
<p>І раптом він до квітки не дійде,<br />
Знеможе, схибить, звабиться, жахнеться, –<br />
Шекспір своїх сонетів не складе,<br />
Й Гагарін із орбіти не всміхнеться.</p>
<p>Готуйте ж сир, іпаку і кумис!<br />
Готуйте душі про добу новітню!<br />
Нехай легким обранцю буде спис,<br />
Він все пройде і принесе ту квітку.</p>
<p>І зійде сонце! І відступить ніч.<br />
І дощ напоїть землю неполиту.<br />
І птиці розлетяться вусебіч,<br />
Любов і мир повідуючи світу.</p>
<p><strong>ЕПІЛОГ</strong></p>
<p>Пройшли шляхами ураганними,<br />
Звели із попелу життя.<br />
А степ все світиться курганами<br />
Й не дозволяє забуття.</p>
<p>І в незатишному сім світі<br />
Тим на землі щасливий я,<br />
Що в золотому верховітті<br />
Зоря лишилася й моя.</p>
<p>Люблю тебе, гіркий мій степе,<br />
Солончаки та полини!<br />
Як раптом зможу жить без тебе,<br />
Мене навіки проклени.</p>
<p>Понад громами і органами<br />
Новий заходить буревій.<br />
А ти зориш мені курганами,<br />
Як тиха ласка із-під вій.</p>
</div>
<p>1969-1989</p>

<div></div>