<strong>Кацай Олексій – Гра в дурня</strong>
<p><em>Космонавтам дев’яностих</em></p>

<div>




</div>

<p>Час цифри у століть числі<br />
тахлює, взнавши гри закони:<br />
вмирають биті королі,<br />
хоч невпольовані дракони,<br />
недобудовані міські<br />
палаци та сільські хатини,<br />
незавойовані жінки,<br />
невідвойовані країни,<br />
усе чекають їхніх військ,<br />
наказів, закликів та жестів…<br />
Та з ризику зробивши зиск,<br />
недбало так, на перехресті<br />
байдужих рухів Час-картяр,<br />
крутієм ставши<br />
зо сновиди,<br />
козирну шістку, мов кинджал<br />
отруєний, у туза кида.<br />
І ось немає в грі тузів:<br />
на засуви узявши брами,<br />
стають різновидом ссавців<br />
валети, животіють дами<br />
у хтивості та у плітках,<br />
іржавіють мечі та списи,<br />
блукає сріблоокий Жах,<br />
облич відбілувавши риси,<br />
немов досвідчений різник.<br />
А втім, із Злиднею нудною<br />
він вивчити вже, мабуть, встиг<br />
мистецтво криці, довжиною<br />
у відстань до биття сердець…<br />
І як не вчити? Розгубилась,<br />
мов нетренований борець,<br />
людина і перетворилась<br />
на скотовбивцю із борця.<br />
Епоха чесних поєдинків<br />
і ера лицаря-борця<br />
зруйновані, як царство інків,<br />
в ту наглу мить, коли під сміх<br />
ми віру в розпачі програли<br />
у невмирущість<br />
душ людських<br />
і смертні всі<br />
раптово стали…<br />
На нас планету нагорнуть<br />
курганом моторошнобарвним<br />
і археологи назвуть<br />
колись людину “ноозавром”.<br />
Але, хтось, поки ще ми є<br />
не попіл в кремаційній урні,<br />
подій колоду дістає<br />
і… людство грає з Часом в “дурня”.<br />
А він регоче з диваків,<br />
нахабні кидаючи жарти,<br />
бо знає те, що козирів<br />
у грі нема. Краплені карти —<br />
ось явища життя є суть!..<br />
Але колись повинна спасти<br />
шахрайства чорна каламуть<br />
і карти зоряної масті<br />
опиняться в земних невдах,<br />
фортуна до ста сонь здійметься<br />
на дюзах — трефових хрестах,<br />
розбурхається черва серця,<br />
коли впадуть зірки бубен<br />
у пікову безодню неба.<br />
Оце то гра!.. З моїх рамен,<br />
по історичному ганебно<br />
скоцюблених, впаде тягар<br />
тяжіння. Я всміхнусь безжурно,<br />
бо хід свій<br />
роблячи з-за хмар,<br />
я певен: Час ще буде<br />
в дурнях!</p>

<div></div>