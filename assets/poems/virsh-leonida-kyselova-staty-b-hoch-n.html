<strong>Леонід Кисельов – Стати б хоч на менти лічені…</strong>
<p>Стати б хоч на менти лічені<br />
Характерником мені —<br />
Подарую кожній дівчині<br />
Лицаря на коні.</p>
<p>А тоді ще дати мусив би,<br />
Щоб раділи всі живі,<br />
Козаченька чорновусого<br />
Кожній жінці-удові.</p>

<div>




</div>

<p>Дідові — дзвінкого песика,<br />
Щоб не жив на самоті,<br />
Ще й Івасика-Телесика<br />
Кожній бабі-сироті.</p>
<p>А як хто не має віри вже<br />
Ні в кохання, ні в слова,<br />
Я йому сопілку виріжу,<br />
Най журную заспіва.</p>
<p><em>1968</em></p>

<div></div>