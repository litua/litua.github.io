<strong>Леся Українка – «Ой, здається, не журюся…»</strong>
<p>Ой, здається – не журюся, таки ж я не рада,<br />
чогось мені тяжко-важко, на серці досада.</p>
<p>Ой кину я ту досаду геть на бездоріжжя,</p>
<p>зійшла моя досадонька, як мак серед збіжжя;</p>
<p>а я той цвіт позриваю та сплету віночка,<br />
кину його, червоного, в воду до поточка:</p>

<div>




</div>

<p>пливи, пливи, мій віночку, до самого моря,</p>
<p>може, буря тебе втопить, чи не збудусь горя.</p>
<p>Ой розбила вінка буря, таки ж не втопила,<br />
а від нього синя хвиля геть почервоніла.</p>
<p>Гірка вода в синім морі, гірко її пити;</p>
<p>чом я свою досадоньку не можу втопити?</p>
<p>Буркут, 20.08.1901</p>

<div></div>