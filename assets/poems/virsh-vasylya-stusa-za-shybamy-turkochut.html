<strong>Василь Стус – За шибами туркочуть голуби…</strong>
<p>За шибами туркочуть голуби<br />
і горобці виспівують щасливі,<br />
перегуки і гамори грайливі<br />
все хлюпають об шиби, мов прибій,<br />
так дивно відгороджений вікном<br />
і зависоким муром. Синь небесна<br />
до тебе прихиляється облесна,<br />
а я, малий і недолугий гном,<br />
тягнусь до неї крізь округлі г’рати,<br />
як потороч. А бородатий сатир,<br />
в кожух убраний, топче перший сніг,<br />
що горнеться довірливо до ніг<br />
і вірою зростає на півп’яді.<br />
Мовляв, ми чим багаті, тим і раді.<br />
Покривджувати нас — хіба не гріх?</p>

<div></div>