<strong>Павло Мовчан – Проступаючі малюнки </strong>
<p>Він горілиць лежав, розплющений повітрям,<br />
за межами очей закруглювався світ,<br />
і від тепла, що в тілі, западина гранітна<br />
розширювалась, глибла поволі, наче лід…<br />
А під вагою тіла стискалося коріння,<br />
і карлючки торішні, прошилюючи спину,<br />
торкалися болюче настуджених кісток.<br />
Проточний зір стікає, мов джерело, поволі,<br />
і чистота дитяча у ньому не струмить,<br />
і осіда на денці шар сонячної солі,<br />
павук снує вздовж тіла нерукотворну нить…<br />
Перетікає погляд через широке поле,<br />
та давнього малюнка з очей нічим не змить:<br />
розковзяна дорога… корова… мати… поле…<br />
налигач у руці напруживсь, аж бринить…<br />
Багно з-під ратиць чвирка. І хлюпає в чоботях…<br />
І, розчахнувшись, ноги впираються у лід…<br />
Слідком бреде дитина по шию у болоті,<br />
шукаючи ногами в багнюці теплий слід.<br />
Чорніють по коліна болотяні панчохи,<br />
збігає чорна хвиля по кризі, що на дні,<br />
ось-ось наздожене невільників, ще трохи,<br />
учепиться за хвіст… Та простір почорнів…<br />
І з кожним кроком обрій понижувався стрімко,<br />
неначе на дні ями був той шумний базар,<br />
де зникне і корова, мов западеться в дірку<br />
з-під бублика, пробивши раптово криги шар…<br />
Тече, тече до низу розковзяне болото,<br />
а дірка у повітрі все ширшою стає:<br />
стоїть лихвар полтавський сумирно на воротях,<br />
слова солодкі точить, а дума про своє.<br />
Випростується з урни, запхавши в ніздрі вату,<br />
Скулиха навіжена і матюки пече…<br />
Базар обгородили безногі та горбаті,<br />
безручко сучкувате випростує плече…<br />
Дитина, відсахнувшись, волає лячно: — Мамо!..—<br />
Він будиться від крику — малюнок не зника,<br />
затягується зором, як в бублик, в круглу раму,<br />
щоб захолоть навіки під плівкою льодка…<br />
Лежав він горілиць і холод чув всім тілом,<br />
в граніт втавав поволі і в кригу вічну теж…<br />
І проступав малюнок чіткий крізь погляд білий:<br />
дорога… поле… мати… мотуз…<br />
через плече…<br />
Повітря нахололе було важким надміру, —<br />
воно поволі жовкло, світилось, мов бурштин,<br />
і дірка затяглась, мінився колір сірий,<br />
розширювались очі уламками крижин.</p>

<div>




</div>

<p>***</p>

<div></div>