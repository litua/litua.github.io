<strong>Герасим’юк Василь – Прийшли вночі</strong>
<p><em>Ігореві Римаруку</em></p>
<p>Прийшли вночі. “Твій, діду, син умер.<br />
Потрафив у скалу – лежить в потоці.<br />
Не міг тікати. Спершу кинув гвер”.<br />
Старий не відповів: “Заходьте, хлопці…” –</p>
<p>він їх не знав, а може, не впізнав.<br />
Але ввійшли у хату, бо намокли<br />
в потоці тому. Сіли і замовкли.<br />
“Ви з Космача чи з Брустур?” –</p>
<p>      “Ми з облав”.</p>
<p>“У піч усе, що видів, замуруй.<br />
Клятьби отецькі замуруй у грудях.<br />
Прости нас, діду, виплачся на людях.<br />
Як худобину, душу не гайтуй”.</p>

<div>




</div>

<p>Самі стелились, покотом лягли<br />
на лавиці, на ліжку, на долівці…<br />
Старий зігнувся при незримій свічці,<br />
покликав сина з темної скали.</p>
<p>Поснули всі. А пізно уночі<br />
прокинувся один, немов злякався, –<br />
старий перевертався на печі,<br />
немовби у землі перевертався…</p>
<p>Ні, не в землі – в повітрі! З темних брил<br />
на скелю падав, що стриміла збоку,<br />
і – вниз, на них,</p>
<p> що сплять на дні потоку.</p>
<p>Під ними – син.</p>
<p>  А в них нема могил.</p>
<p>…З потоку підняли, несуть у ліс…<br />
І той, котрий прокинувся, заплаче.<br />
А може, й ні. Бо там не буде сліз,<br />
де ти перевертаєшся, Космаче.</p>

<div></div>