<strong>Павло Глазовий – Отаке життя дівоче!</strong>
<p>Підросла у мами доня,<br />
Гарна, жвава — хоч куди!<br />
Мати рада.</p>
<p>— Де ти, дівко?</p>

<div>




</div>

<p>Принеси мені води. —<br />
Тільки й чути: — Дівко, дівко!<br />
Те зроби, туди піди… —<br />
Раптом грюк — свати до хати.<br />
Кілька слів про се, про те.<br />
— Є для доньки пара, — кажуть. —<br />
Може, заміж віддасте? —<br />
Мати доню обнімає,<br />
Ніжно дивиться в лице.<br />
— Та воно ж дитя, — говорить. —<br />
Рано думати про це. —<br />
А дочка скривилась гірко<br />
І сказала: — От життя!<br />
Як робить, то: дівко, дівко,<br />
А як заміж, то — дитя…</p>

<div></div>