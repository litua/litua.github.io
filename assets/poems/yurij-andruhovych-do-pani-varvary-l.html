Юрій Андрухович – До пані Варвари Л.<p><em>Натрунний портрет міщанки Варвари Лянгиш (XVII ст.)</em><br />
<em> зберігається у Львівському історичному музеї</em></p>
<p>Тебе — теплу, погідну, лагідну, окату<br />
хочу кликати з ночі, всю з шовку й брокату.<br />
Спалює мене поїдом жадання єдине:<br />
їхати до тебе поїздом більш як дві години.</p>
<p>Далі мене знищує пожадання друге:<br />
«З темниці музейної виплинь, королево!» —<br />
горлав би на всю губу з любові і туги<br />
серед міста, опівночі, в товаристві лева.</p>
<p>(Лев зі мною рикав би). І коли зненацька<br />
ти виникла б на мій голос — ніби на портреті,<br />
загриміла 6 мені в серці музика вар’яцька<br />
і мене б охопило пожадання третє:</p>

<div>




</div>

<p>на коліна гупнути, як бугай на страті,<br />
і благати, мов пастир, що записує в секту:<br />
«Ходім пити повітря. Тут повно кастратів.<br />
Я люблю твої руки, очі, корсетку,</p>
<p>сукню з ліфом, сорочку, кавтан, запаску,<br />
а також панчохи і черевики.<br />
Я люблю твого тіла великодню паску,<br />
твої лікті і фалди — і все навіки!»</p>
<p>Я схилявся б низько, шептав би п’янко,<br />
цілував би слід кроку твого, Варваро,<br />
край мережива твого, дурна міщанко,<br />
посмітюхо з Ринку, глуха почваро!</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>