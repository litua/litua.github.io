<strong>Олександр Олесь – Моїй матері</strong>
<p>Приснилося, що я вернувсь додому.<br />
Іду, дивлюсь: мій край, моя земля,<br />
Сміються в сонці золотому<br />
Річки, і села, і поля.</p>
<p>Ось-ось прийду до хатоньки моєї,<br />
Де мати жде мене й не жде,<br />
Я скрикну “Матінко!” до неї,<br />
Вона на груди упаде.</p>

<div>




</div>

<p>І будуть литись теплих сліз потоки<br />
І в них бринітимуть слова:<br />
“Я ждала, ждала цілі роки<br />
І в’яла, сохла, як трава…”</p>
<p>Іду зеленою межею,<br />
Кругом хвилюються жита,<br />
І в’ється щастя над душею —<br />
І на плечі нема хреста…</p>
<p>Прокинувсь в морі раювання<br />
І все збагнув, і похолов…<br />
Іду дорогою вигнання,<br />
І по сліду моєму — кров.</p>

<div></div>