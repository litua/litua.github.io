<strong>Павло Мовчан – Дно великої біди </strong>
<p>Все глибше входить ліс зазубринами в воду,<br />
і шелест листв’яний занурюється вглиб<br />
ріки, де залягли важкі скарби на споді,<br />
де схованку знайшли рухомі злитки риб.</p>
<p>Здери цю плівку дня, відкриються відбитки<br />
вчорашні, незнайомі, забуті та плиткі,—<br />
там тонучий вчеливсь руками в криги злитки,<br />
а нерухомий ліс чорніє надовкіл…</p>
<p>Береза не подасть ні кореня, ні гілки,<br />
а висмикне, сахаючись,<br />
весь стовбур із води…<br />
А час пливе, сплива… життя струмує мілко,<br />
все глибша й глибша дно великої біди…</p>

<div>




</div>

<p>Навіщо бачить те, чого давно немає,<br />
і воду ворушить, і приспане ятрить…<br />
Потульну течію упоперек розкраяв,—<br />
з веселого весла збіга червона нить…</p>
<p>Немовби там на дні не згасло ще багаття,<br />
яке колись палив приречений втікач,<br />
і нурився вогонь у крижане латаття,<br />
і голос подавав небесний покликач.</p>
<p>Ти його чуєш?.. Так… Він з берега чужого<br />
гукає, та йому відлуння ще нема…<br />
І пилка лісу плин пиляє довго-довго…<br />
Мовчить важка вода… Німує Колима…</p>
<p>***</p>

<div></div>