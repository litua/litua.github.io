<strong>Роман Штігер – Потрібно відкохуватись</strong>
<p>час зав’язує нас<br />
у вузли<br />
а ти<br />
зав’язуєш мені серце весною<br />
перекрий всі доступні шляхи<br />
бо сьогодні я втрачу свідомість<br />
і біль не залишить<br />
на серці віршів</p>
<p>хтось блукав на<br />
околицях моєї любові<br />
спалив усі домівки<br />
згвалтував жінок<br />
повбивав дітей<br />
наплював брехнею у очі<br />
я звик<br />
все добре</p>
<p>а людинопотібні<br />
істоти<br />
ненаситно пожирають<br />
правдиву брехню<br />
обмінюють совість на гроші<br />
падають у провалля гріхів<br />
вони звикли<br />
все добре</p>

<div>




</div>

<p>тим часом<br />
Юда втинає червоні<br />
нитки на спітнілих руках<br />
переписує беззмістовне майбутнє<br />
визбирує істину як<br />
крихти черстві на столі<br />
він звик<br />
все добре</p>
<p>незабаром<br />
відчай<br />
відчалить до берегів Антарктиди<br />
як Титанік потоне у пляшці вина<br />
і слово закінчить своє існування<br />
я пишу сп’янілими буквами<br />
вірші на небі<br />
а у вікна заходить світання</p>
<p>час зав’язує нас у вузли<br />
а ти<br />
зав’язуєш мені серце весною<br />
перекрий всі доступні шляхи<br />
бо сьогодні я втрачу свідомість</p>
<p><a href="http://onlyart.org.ua/?page_id=559">до переліку віршів Романа</a></p>

<div></div>