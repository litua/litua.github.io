<strong>Максим Рильський – Вечір напровесні</strong>
<p>Весна за прякою, мов скромна Маргарита,<br />
Схилила стан гнучкий і пісеньки співа.<br />
Проста мелодія, знайомі всім слова,<br />
По-старосвітському одежа вбого зшита.</p>
<p>Він — лицар. На мечі ясного самоцвіта<br />
Сіяє крапелька і грає, як жива, —<br />
І журно клониться білява голова,<br />
Вузькою стрічкою намарне оповита.</p>

<div>




</div>

<p>Смеркає. Ще свого не оддзвонив дзвонар,<br />
І вже несміливий на майдані ліхтар<br />
Гойднувся — і застиг дитячою сльозою.</p>
<p>Ченці, понурившись, як тіні перейдуть,<br />
Проїдуть вершники… Нікому не почуть<br />
Ні прядки бідної, ні пісеньки сумної!</p>
<p><em>14.03.1927</em></p>

<div></div>