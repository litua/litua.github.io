<strong>Тарас Шевченко – Якби-то ти, Богдане п’яний</strong>
<p>Якби-то ти, Богдане п’яний,<br />
Тепер на Переяслав глянув!<br />
Та на Замчище подививсь!<br />
Упився б! здорово упивсь!<br />
І препрославлений козачий<br />
Розумний батьку!.. і в смердячій<br />
Жидівській хаті б похмеливсь<br />
Або в калюжі утопивсь,<br />
В багні свинячім.</p>

<div>




</div>

<p>Амінь тобі, великий муже!<br />
Великий, славний! та не дуже…<br />
Якби ти на світ не родивсь<br />
Або в колисці ще упивсь…<br />
То не купав би я в калюжі<br />
Тебе преславного. Амінь.</p>
<p><em>18 серпня 1859 в Переяславі</em></p>

<div></div>