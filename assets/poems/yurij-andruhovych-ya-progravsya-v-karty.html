Юрій Андрухович – Я програвся в карти, а це ознака…<p>Я програвся в карти, а це ознака,<br />
що святий Юрко зі мною в конфлікті.<br />
Вічно має мухи, старий рубака!<br />
Але я не клянчу, тим більше лікті</p>
<p>не кусаю, бо, дуже, не ревний я учень<br />
там, де вчать науки про вертикальне.<br />
Мене більше цікавлять вузли сполучень,<br />
переходи духа в матеріальне.</p>
<p>Надивився днями крутого порно<br />
і спромігся заснути аж пів на п’яту,<br />
після чого збудився: на серці чорно,<br />
а довбешку варто віддати кату</p>
<p>чи якомусь модному шарлатану —<br />
хай вилущує з неї віршів сигнали,<br />
чим тутешній люд заведе в оману.<br />
Моє тіло, засмагле і досконале,</p>

<div>




</div>

<p>особливо по пояс, а може, й нижче,<br />
пропадає всує, хоч гідне грека.<br />
Самота моя — це як зимне днище.<br />
На поштамті глухо, бодай <a href="http://onlyart.org.ua/?page_id=48725">переказ</a>.</p>
<p>Ти також не пишеш, гадаю, знову<br />
маєш бестію — серце тобі украла.<br />
Я собі поставив таку умову:<br />
до Різдва добути — і дати драла!</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>