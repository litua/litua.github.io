Юрій Іздрик – все що у тебе є…<p>все що у тебе є – все воно може боліти<br />
те чого в тебе немає боліти не буде<br />
тож позбувайся добра допоки ще літо<br />
і не ховайся від зла бо воно повсюди</p>
<p>і не звертай із дороги якої не видно<br />
і зупиняйся скрізь де знайдеш спочинок<br />
краще обходити збоку все необхідне<br />
краще не підбирати з дороги піщинок</p>
<p>«свій» і «чужий» – це слова що нічого не значать<br />
«хочу» і «можу» – ілюзія для олімпійців<br />
майя суцільна – усе що ти чуєш і бачиш<br />
пік параної – біг у мішках на милицях</p>

<div>




</div>

<p>воля й бажання – проекції термодинаміки<br />
смерть і життя – лиш питання сухої статистики<br />
годі шукати на небі підказок і натяків<br />
годі пройти вздовж межі уникаючи ризиків</p>
<p>все що ти маєш і любиш – усе воно буде боліти<br />
все що вже втратив – не станеться навіть журбою<br />
є тільки простір і час – і обидва вони відкриті<br />
є тільки біль у тобі що минеться разом із тобою</p>
<p>автор: <strong><a href="http://onlyart.org.ua/?page_id=48384">Юрій Іздрик</a></strong></p>
<p></p>

<div></div>