<strong>Марта Тарнавська – Читаючи Лесине листування </strong>
<p><em>”…хочу їхати в Єгипет на прощу до єгипетського сонця —</em><br />
<em> вже ж недарма йому такі колосальні святині колись</em><br />
<em> будовано, — певне ж, воно і силу має колосальну, і що ж таке</em><br />
<em> якась мікроскопічна бацила проти його маєстату?…”</em></p>
<p>Із листа Лесі Українки до Н.К. Кибальчич, 15-18 вересня 1909 р.</p>

<div>




</div>

<p>Великий Ра, я теж тобі молюсь,<br />
і хочеться, щоб був ти чудотворцем,<br />
щоб ласкою чудесного тепла<br />
ти міг невиліковних лікувати.<br />
О, пожалій дітей, що лиш в зачатті —<br />
дай їм велике — на весь світ — життя!</p>
<p>…Маґічну силу має чорний друк:<br />
він воскресив давно віджиту драму:<br />
людина терпить наново, живе,<br />
кохає, творить — і росте надія,<br />
що промінь сонця вб’є бацилу зла…</p>
<p>Давно вже впала вічності завіса,<br />
давно трагічний пролунав фінал,<br />
а я — молюсь єгипетському сонцю…</p>
<p>1971</p>

<div></div>