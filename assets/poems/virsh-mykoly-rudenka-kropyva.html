<p>У зеків на травинку очі ласі —<br />
Обстежують, немов це диво з див.<br />
Отож коли кропива піднялася,<br />
Я старанно її обгородив.</p>
<p>Бо знаю: невеселої години<br />
Це майже свійське зілля нас втіша.<br />
Сільська кропива — ніби член родини:<br />
Знайомі з нею шкіра і душа.</p>
<p>Спочатку візьмемо на облік душу,<br />
Де є дитячих спогадів курсив:<br />
Я, спритно здершись на сусідську грушу,<br />
Її всім тілом радісно трусив.</p>
<p>Сусіда був, можливо, і не п’яним,<br />
Та напідпитку — бо прийшов з хрестин.<br />
Штанці спустивши, віхтем кропив’яним<br />
Він шлях мені показував за тин.</p>

<div>




</div>

<p>З дитячих літ ховаю у секреті<br />
(Ніколи цей секрет не розкривав),<br />
Якого звіра я у тридцять третім<br />
Наполював…<br />
Читай: навиливав.</p>
<p>Блаженства незабутнього вершина:<br />
Ледь–ледь устиг зазеленіти двір,<br />
В печі запікши м’ясо ховрашине,<br />
Кропиву мати клала на гарнір.</p>
<p>А нині я, хмеліючи без пива,<br />
Схиляюся до неї знов і знов:<br />
Зелене диво — табірна кропива<br />
Мені у жилах воскрешає кров.</p>
<p><em>02.05.1981</em></p>

<div></div>