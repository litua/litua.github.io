Олеся Крисько – А знаєш, це місто мене убиває стиха…<p>А знаєш, це місто мене убиває стиха…<br />
Я знову дивуюсь його перемаренням літнім.<br />
Коли вже похмурим туманом ця осінь диха,<br />
Сповита журбою, я марю завінчаним квітнем.</p>
<p>Мені б із тобою зігрітися знову… Чи варто?<br />
Намарно чекати тепла, та ховатись від вітру.<br />
Багряними стежками сплетені сквери та парки.<br />
Ця осінь остання для нас – хіба ти не помітив?</p>
<p>Ще з літа в душі урожаєм довизріло лихо.<br />
Як я й обіцяла – так з першим же снігом і зникну.<br />
З життя вириватиму зайві сторінки. Закрито<br />
Всі двері на міцно, і навіть завішано вікна.</p>
<p>Ти чуєш? Це місто мене переплавлює… Жарко!<br />
Неввічливим сонцем щоранку, настирно й поволі,<br />
І як не ховаюсь, але й крізь найменшії шпарки,<br />
Вплітає у скроні мої хитрі задуми долі.</p>

<div>




</div>

<p>І вже не важливо як щиро в пророцтва я вірю,<br />
Немає різниці в кайданах зап’ястя чи вільні,<br />
Дарма намагалась знайти хоч краплиночку миру,<br />
Бо доля лиш обдарувала мене божевіллям…</p>
<p>автор: <strong><a href="http://onlyart.org.ua/?page_id=33183">Олеся Крисько</a></strong></p>
<p></p>

<div></div>