<p>Вік доживаю, а не знаю, хто<br />
Є та істота, що в мені гніздиться,<br />
Й кому належить диво–долото,<br />
Що “я” й “не я” різнить,<br />
Як те й годиться.</p>
<p>Земні роки несуть добро і зло.<br />
Коли ж десятиліття проминаю —<br />
Неначе не зі мною те було.<br />
А з ким?..<br />
Даруй, читальнику,— не знаю.</p>
<p>Дивлюсь у себе, мов у шурф старий,<br />
Куди за НЕПу ще жбурляв каміння:<br />
Хто ти єси, добродію? Відкрий,<br />
Якщо настало саморозуміння.</p>
<p>А в шурфі щось ворушиться страшне:<br />
“Я” чи “не я” — хто відає достоту?<br />
Світила перемелюють мене —<br />
І я їм дякую за цю роботу.</p>

<div>




</div>

<p>Ось та, котра стирчить неначе вісь<br />
Посеред неба у Великім Возі,—<br />
Схились до мене, зоре, озовись:<br />
Хто ти, хто я, де край тяжкій дорозі?</p>
<p>Мовчить зоря. І я, старий, мовчу,<br />
Свого життя дочитуючи повість.<br />
Немов клинописну абетку вчу:<br />
Куди не глянеш —<br />
Всюди загадковість.</p>
<p>Зненацька голос Вічності:<br />
— Зумій<br />
В собі вмістить знання єдино повне:<br />
Ні, світ не ділиться на “мій — не мій” —<br />
То лиш відносне і завжди умовне.</p>
<p>Усе твоє — насправді не твоє,<br />
Хоч у тобі щось власності жадає.<br />
Тебе немає — тільки Всесвіт є:<br />
Це він питає, мучиться, страждає.</p>
<p><em>09.02.1986, Сибір</em></p>

<div></div>