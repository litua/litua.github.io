<strong>Дмитро Загул – “Я лиха не знаю, не знаю недолі…”</strong>
<p>Я лиха не знаю, не знаю недолі!<br />
Утіха у мене сестрою!<br />
Гуляю, співаю, як пташка на волі,<br />
А смуток – далеко за мною…</p>
<p>Най плачуть каліки, сліпці слабосилі!<br />
Най плачуть п’яниці при чарці!<br />
Най плачуть тоті, кому цвіти не милі!<br />
Най плачуть похилені старці!</p>

<div>




</div>

<p>Не нам, молодим, по кутках сумувати!<br />
Нам доля всміхається з раю!<br />
Будем співати, гуляти, літати,<br />
Як пташка весною у маю!</p>
<p>Я серце напою любов’ю святою,<br />
За правду я стану до бою!<br />
Хто волі бажає, полине за мною,<br />
А слава буде нам сестрою!</p>
<p>ІЗ РАННІХ ПОЕЗІЙ, З ЦИКЛУ “ХВИЛІ КОХАННЯ”</p>

<div></div>