<strong>Павло Мовчан – “Сосни смолисті, вилиті з міді…” </strong>
<p>Сосни смолисті, вилиті з міді,<br />
струшують глицю на латаний сніг;<br />
трусять, аби заперечить безсліддя<br />
і перекреслити білий поріг…<br />
Та й задля чого гнатися в небо,<br />
зміцнювать стовбур, тінь кружелять,<br />
ой безсокира згубо, не треба<br />
кістя точити, серце пилять.<br />
З пучок у мене капле живиця,<br />
липнуть долоні до теплих ще пліч.<br />
Глибше та глибше в’їдається криця,<br />
лагідно входить пилка, мов ніч.<br />
Боже ж, невже ні пенька, ні коріння?..<br />
Тільки заглада та рівний пісок?<br />
Ти перетнеш мене гострою тінню,<br />
тільки підступиш до серця на крок.<br />
Здвоїти б кору, кільця зімкнути,<br />
вилити в небо з чорних очей<br />
і шелестіти, тільки б не чути,<br />
як через груди криця тече.</p>

<div>




</div>

<p>***</p>

<div></div>