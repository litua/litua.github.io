<strong>Павло Мовчан – “Розшарпані, давильні, повстяні…” </strong>
<p>Розшарпані, давильні, повстяні,<br />
на схід вони зсувались день при дні,<br />
чіпляючи за крівлі свої кошла,<br />
і відбивались образи сумні<br />
в калюжках, що лягали під підошви…<br />
— Куди ж ми, брате?<br />
— А шукати долі… —<br />
Ішли, ішли, і вікна захололі<br />
дивились невидющо нам услід,<br />
і води оберталися на лід,<br />
і стугоніли верби дуплочолі.<br />
— А де вона? — насміливсь запитать.<br />
— Коли б я знав, не тре’ було й шукать…<br />
— Чи довго ще? — перепитав по тому,<br />
відчувши і мізинцем навіть втому.<br />
У відповідь ні слова не сказав…<br />
Від вітру я хилився, як лоза,<br />
і розумів, що довга ця мандрівка…<br />
Дві іскорки заблискали в сльозах:<br />
— Глянь, брате, в мене дощик на повіках…—<br />
Брат пильно глянув, прискаливши вічка,<br />
себе набачив раптом в чоловічках<br />
і вигукнув здивовано: — Я — там!…<br />
— Де, де? — я злякано його перепитав.<br />
— В очах твоїх, якраз посередині…<br />
стривай, стривай… я… наче на крижині<br />
чи то пливу, а чи лечу… зникаю…—<br />
Розплющуюсь — а брата вже немає…<br />
Гукаю, кличу… В чоловічках віч,<br />
як в отворах порожніх, зяє ніч…<br />
Повіє вітер — сльози набіжать,<br />
а в них дрібненький, як мачина, брат…<br />
І завмираю, і дивлюсь кругліше:<br />
— А може, ж він, а може, ж він побільша…</p>

<div>




</div>

<p>***</p>

<div></div>