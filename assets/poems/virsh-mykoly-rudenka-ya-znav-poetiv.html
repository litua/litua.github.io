<strong>Микола Руденко – Я знав поетів</strong>
<p>Я знав поетів, що колись без міри<br />
Були відважні в пошуках своїх.<br />
Тяжка трагедія сліпої віри<br />
Спустошила і скам’янила їх.</p>
<p>З них кожен був стократ багатший духом,<br />
Ніж той, хто оди їхні відзначав,<br />
До слів чиїх ми припадали вухом,<br />
А він всю велич лиш в собі вбачав.</p>
<p>Я знав поетів…<br />
Так, вони вже сиві,<br />
Їм важче схаменутись, ніж мені.<br />
І все, чим інші на землі щасливі,<br />
Пройшло повз них, як в летаргічнім сні.</p>

<div>




</div>

<p>Пройшло, спливло, немов весняні води,<br />
Нічого не лишивши їм в житті.<br />
Хіба лиш мертві, зачерствілі оди<br />
Та брязкальця на грудях золоті.</p>
<p>А слава — ця зловтішниця зрадлива —<br />
Тепер їх все частіше обмина.<br />
І люди посміхаються глузливо,<br />
Коли зачують їхні імена.</p>
<p>Хоч лаври вам належать не по праву,<br />
Далеку вашу молодість люблю.<br />
Я міг би дати вам довічну славу,<br />
Якби вона приходила з жалю.</p>
<p><em>1960</em></p>

<div></div>