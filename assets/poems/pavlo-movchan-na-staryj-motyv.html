<strong>Павло Мовчан – На старий мотив </strong>
<p>Так сонячно-чисто, блакитно-прозоро,<br />
що хочеться зором весь світ увібрать.<br />
Рвонувся до сонця, та кореня промінь<br />
до болю тримав, не схотів відпускать.</p>
<p>Бо сила земна і сила небесна<br />
мене розп’яли вертикально в житті.<br />
Я витерплю муки усі, щоб воскреснуть,<br />
але не в собі — в світовій повноті.</p>
<p>Приріс я до трав, до дерев присусідивсь,<br />
ввібравши по парі у новий ковчег<br />
тварин нерозумних і пташок безрідних,<br />
всотавши у очі весь світ-безберег.</p>
<p>Рідня, перехожі, знайомі, кохані,<br />
всі сущі в цім світі й померлі давно<br />
з’юрмились в мені, і від гулу я п’яний,<br />
шумлять за облавком не води — вино…</p>
<p>Вітрило тріпоче, любов мене кличе,<br />
з грудей вилітає розірваний зойк,<br />
і бачу я, світе, небесне величчя<br />
і чую, як рани укутує шовк.</p>

<div>




</div>

<p>В нетлінному світі стаю я стооким,<br />
щоб в кожній істоті себе розпізнать,<br />
дивлюся в небесну криницю глибоку<br />
і сонячну бачу на водах печать.</p>
<p>Лечу одночасно донизу і вгору,<br />
і голосу кола навсібіч біжать,<br />
знайомі істоти, безликі, прозорі,<br />
крізь себе самі і крізь мене летять.</p>
<p>Чи слухом, чи зором — збагнув я раптово,<br />
що тіло моє височить у житті,<br />
і світиться сонце краплиною крові<br />
в криниці глибокій, в страшній висоті.</p>
<p>І збігся весь простір до крапельки жовчі,<br />
яку вже не злиже жаждивий язик.<br />
І хвиля висока незрячої ночі<br />
котилась, аби розчинити твій крик.</p>
<p>І вже довкруж мене і птиці літали,<br />
і паслися коні, і гаддя повзло,<br />
знайомі і друзі ковчег розбирали,<br />
щоб житло наситить звичайним теплом.</p>
<p>Любове, чому я тебе не побачив?<br />
Отам коло тіла, що любе тобі?..<br />
Облавки тріщать. Ніхто і не плаче…<br />
Все суне та ближчає сутінь незряча,<br />
і я завмираю, мов крик, сам в собі.</p>
<p>***</p>

<div></div>