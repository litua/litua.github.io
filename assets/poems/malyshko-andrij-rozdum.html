Малишко Андрій – Роздум<p>Чи встигну я цей камінь обтесати<br />
У дві руки, із молотом одним?<br />
Бо поїзд мій вечірній у долині<br />
Не може довго ждати, в нього свій</p>
<p>Маршрут і обрій. Лінія й робота.<br />
Уже на камені засяли очі<br />
І налились блакиттю, вже на нім<br />
Уста людські жагою затремтіли<br />
І ожили, як небо ожива,<br />
Повинуте грозою. А з путі<br />
Той поїзд кличе в дальню вечорину,<br />
Не може довго ждати, в нього свій<br />
Маршрут і обрій. Лінія й робота.</p>

<div>




</div>

<p>Різець і молот гупає в граніт,<br />
Щоб викресати слово, хоч єдине,<br />
І вкласти в очі, в губи кам’яні,<br />
Нехай вони б вогнем заговорили<br />
Моєї мови — матері життя,<br />
Від колисання й до твердого ложа.<br />
Ще поїзд жде. І молот мій дзвенить,<br />
І оживає кремінь, мов істота.</p>
<p>1968</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>