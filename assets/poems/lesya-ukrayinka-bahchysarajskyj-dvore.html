<strong>Леся Українка – Бахчисарайський дворець</strong>
<p>Хоч не зруйнована – руїна ся будова,<br />
З усіх кутків тут пустка вигляда.<br />
Здається, тільки що промчалась тут біда,<br />
Мов хуртовина грізная, раптова.</p>
<p>Тут водограїв ледве чутна мова, –<br />
Журливо, тихо гомонить вода, –<br />
Немов сльозами, краплями спада;<br />
Себе оплакує оселя ся чудова.</p>

<div>




</div>

<p>Стоять з гарему звалища сумні,<br />
Садок і башта; тут в колишні дні<br />
Вродливі бранки вроду марнували.</p>
<p>Колись тут сила і неволя панувала,<br />
Та сила зникла, все лежить а руїні, –<br />
Неволя й досі править в сій країні!</p>

<div></div>