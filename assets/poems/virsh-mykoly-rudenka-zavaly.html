<strong>Микола Руденко – Завали</strong>
<p>Дитяча уява не знає спочинку:<br />
Щоб вивчити духів (чи добрий, чи злий),<br />
На шию повісивши лампу–бензинку,<br />
В покинуту шахту я лазив, малий.</p>
<p>За мною рушала вихраста ватага —<br />
Цікавий до всього хлоп’ячий загал.<br />
І сталось, пригадую: дика відвага<br />
Зненацька мене підвела під завал.</p>
<p>Доба чи століття?..<br />
В бензинці помалу<br />
Рудий язичок до кінця догорів.<br />
А ті, що лишились по той бік завалу,<br />
Чомусь не приводять батьків–шахтарів.</p>
<p>Пітьма, ніби чорна розкошлана вовна,<br />
Плодила із себе жахливих потвор.<br />
Здавалось, чиїсь ворушилися жовна.<br />
Десь пробував ноту диявольський хор.</p>

<div>




</div>

<p>Мелодія мороку — газів шипіння,<br />
Дзюрчання води і тріщання пород —<br />
Наповнила болем дитяче терпіння<br />
І страхом кривила покусаний рот.</p>
<p>А темрява дика, кошлата, безлика<br />
У мозку гойдала приглушений дзвін.<br />
Та ось біля мене з’явилася пика —<br />
Я духом відразу пізнав,<br />
Що це він.</p>
<p>Я в хижі очиці дивився крізь сльози,<br />
А вухо ловило в глухій тишині<br />
Його обіцянки й підступні погрози:<br />
— Ти вийдеш —<br />
Та мусиш служити мені…</p>
<p>Минуло піввіку — і я за лісами<br />
Зустрівся з очима, що бачив колись.<br />
Завали не ті, а погрози ті ж самі:<br />
— Ти вийдеш, але… Послужи, підкорись.</p>
<p>Піввіку пройшло, та словами старими<br />
Затемнено душі…<br />
І корінь, і суть…<br />
І гупають друзі в завали незримі.<br />
А воля і світло…<br />
Чи їх донесуть?</p>
<p><em>01.12.1979</em></p>

<div></div>