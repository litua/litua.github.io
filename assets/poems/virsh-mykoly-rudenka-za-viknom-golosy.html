<p>За вікном голоси, голоси —<br />
То весілля вже третій день.<br />
І, здається, на всі часи<br />
Сміху вистачить та пісень.</p>
<p>Грає скрипка та бубон б’є.<br />
Хтось запрігся в старенький віз.<br />
Давній звичай велить своє:<br />
Батька й матір народ повіз…</p>
<p>І чомусь до моїх грудей<br />
Підпливає нежданий сум:<br />
Мені шкода оцих людей,<br />
Їхніх радощів, їхніх дум.</p>
<p>Ніби й весело — їж та пий,—<br />
А чогось тут не вистача.<br />
Так, напевне, шукає сліпий,<br />
У якому кутку свіча.</p>

<div>




</div>

<p>Чи небесне, чи то земне<br />
(Не зумію вказати ознак),—<br />
Щось ми втратили головне,<br />
Щось у наших піснях не так.</p>
<p>Мов з пекельної вийшли смоли,<br />
Із якихось жахних лабет;<br />
Мовби кров’ю недавно стекли,<br />
Мовби нам перебито хребет…</p>
<p>Та зненацька проскаче лоша,<br />
Наче вітром його занесло,—<br />
Стрепенеться моя душа:<br />
Є ще коник.<br />
І є сідло!..</p>
<p><em>23.01.1974</em></p>

<div></div>