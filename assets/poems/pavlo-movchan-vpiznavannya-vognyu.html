<strong>Павло Мовчан – Впізнавання вогню </strong>
<p>Шумить вода на перекаті…<br />
Чиєсь обличчя при багатті,<br />
мов маска мідяна, блищить,<br />
і лиже пломінь язикатий<br />
суху вільшину — та тріщить…<br />
Я з відстані тихенько грівся,<br />
долоні в той бік простягав.<br />
Вогонь на ноги раптом звівся<br />
і хилитнувся, мов впізнав.<br />
Це він лизав і стріху, й сволок,<br />
лелеці крила обпалив.<br />
Це він у віск впечатав бджоли,<br />
хлюпнувши в жмені ківш смоли…<br />
Це він — вогонь… наче панчохи,<br />
здер шкуру з ніг… і засміявсь…<br />
сипнувши золотим горохом,<br />
він сміхом вибухав не раз…<br />
Його впізнав я непомильно,<br />
та й я знайомим був йому:<br />
він бризнув іскрами чорнильно<br />
і зник миттєво у диму…<br />
А той, хто ніч долав, раптово<br />
простер долоні у мій бік:<br />
—Згорає тлінне, не основа. —<br />
І сутінню мене обпік.</p>

<div>




</div>

<p>***</p>

<div></div>