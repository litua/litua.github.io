<strong>Павло Мовчан – Традиційне </strong>
<p>Мов птичий заплідок — жовток утягую у себе.<br />
І дух, і сміх, і рух, і крок,<br />
і біль твій — в цямри ребер.<br />
Краду з очей я світла мить — зашпилюю, мов голку,<br />
у своє серце — хай дзвенить, гуляє хай осколком.<br />
І непритомна моя плоть, і стислось «я» у крапку<br />
так, наче сотворили її лише на згадку…<br />
І непомітний у юрмі, так, наче кимсь забутий,<br />
мовчу, бо звуки всі німі, на язиці — отрута…<br />
Штовхають, топчуть, мелють, труть<br />
і шарпають на клоччя…<br />
Лише осяде каламуть — знов сяєш непороччям.<br />
І риска світла у тобі, немов сталева голка…<br />
Мовчи, не рухайсь — світлий біль<br />
роздвоїть губи зойком…<br />
Не рухайся, не розчиняйсь, не променись, не треба…<br />
До краплі іскорки стискайсь, до зникнення у небі…<br />
Пітьма… Розплющусь — і нема<br />
нікого… Сам як палець.<br />
Лиш голка голку перейма і серце мені жалить.<br />
І вже нашпилений на біль<br />
(на грудях крапля крові)<br />
кружляєш в небі голубім,<br />
а тінь же — нерухома.</p>

<div>




</div>

<p>***</p>

<div></div>