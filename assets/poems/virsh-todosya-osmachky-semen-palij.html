<strong>Тодось Осьмачка – Семен Палій</strong>
<p><em>Пише, пише та гетьман Мазепа</em><br />
<em> Та й до Палія листи…</em><br />
<em> Народна пісня</em></p>
<p>“Здоров, здоров, Палію Семене,<br />
Прибувай до мене,</p>
<p>А я тебе буду зустрічати,<br />
Військо шикувати,</p>
<p>А як, сівши зі мною на лаву,<br />
Поєднаєш славу —</p>
<p>Україна й компанійське військо<br />
Поклоняться низько!”</p>
<p>Їде, їде фастівський полковник,<br />
Сонце рвуть підкови;</p>
<p>Мають, мають шлики, як вітрила<br />
На вороних гривах;</p>
<p>Іржать коні й простягають морди<br />
У Сеймові води;</p>
<p>А Батурин теє зачуває,<br />
Брами відчиняє;</p>
<p>І Мазепа булаву з гербами<br />
Підносить над брами:</p>
<p>“Ушанував ти мою столицю,<br />
Заходь у світлицю:</p>
<p>І килими тобі простелились,<br />
Столи застелились!”</p>
<p>Ой сів Палій з Мазепою поруч<br />
У недобру пору;</p>
<p>Гей, ще й келих з винами-медами<br />
Не торкнув губами,</p>
<p>Як Мазепа вже почав гукати:<br />
“Бийте із гармати!”</p>
<p>Ой випив же Палій аж до денця<br />
Од щирого серця;</p>
<p>А Мазепа в долоні лунає,<br />
Гайдукам звеляє:</p>
<p>“Шиком хлопці!” І в чорнії лави<br />
Козаки ставали:</p>
<p>“Тоді ж тобі, преславний Семене,<br />
В столиці у мене</p>
<p>Україна й компанійське військо<br />
Поклоняться низько,</p>

<div>




</div>

<p>Як у Сеймик Батуринські брами<br />
Вмочаться верхами;</p>
<p>А тепер же тобі тільки й шани —<br />
Жити з москалями!”</p>
<p>“Гей, Мазепо, славний наш гетьмане,<br />
Не зверну я гору;</p>
<p>Як у тебе ще совісті стане,<br />
Вволи мою волю:</p>
<p>Нехай кінь підо мною вірний<br />
Тоді буде грати,</p>
<p>Як-но стане з кордону Вкраїни<br />
На шляхи прокляті”.</p>
<p>І Мазепа махнув булавою<br />
На вікно зелене:</p>
<p>Компанійці грізною чотою<br />
Вивели Семена.</p>
<p>“Вези, коню, мене, нещасливий,<br />
На шляхи запалі:</p>
<p>Не полину я у твоїй гриві,<br />
Як сокіл у хмарі;</p>
<p>Не уловиш гостру блискавицю<br />
Копитом пекучим;</p>
<p>Не застогне степовая птиця,<br />
Із гнізда летючи;</p>
<p>Не викличеш мені до двобою<br />
Лицарів поляків;</p>
<p>Не потопчеш у крові їм, коню,<br />
Золоті ознаки!”</p>
<p>І кінь ніби зрозумів цю мову<br />
Та й почав іржати:</p>
<p>Бахнули всі попруги шовкові<br />
На сідлі багатім;</p>
<p>Упав румак, упав на коліна,<br />
Озвались діброви…</p>
<p>Дарма в крові закипіли в піні<br />
Лицарські остроги!</p>
<p>“І ти зрадив, коню мій могутній,<br />
Палія Семена!..</p>
<p>Прийми ж, Сейме, Сейме каламутний,<br />
Бо це кров нужденна!”</p>
<p>І шаблею перерізав горло<br />
Коневі в дорозі,</p>
<p>А сам крикнув до сердюків гордо:<br />
“Поїду й на возі!”</p>

<div></div>