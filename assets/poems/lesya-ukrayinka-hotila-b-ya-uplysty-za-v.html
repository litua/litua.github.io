<strong>Леся Українка – «Хотіла б я уплисти за водою…»</strong>
<p>Хотіла б я уплисти за водою,<br />
немов Офелія, уквітчана, безумна.<br />
За мною вслід плили б мої пісні,<br />
хвилюючи, як та вода лагідна,<br />
все далі, далі…<br />
І вода помалу<br />
мене б у легкі хвилі загортала<br />
І колихала б, наче люба мрія,<br />
так тихо, тихо…<br />
Я ж, така безвладна,<br />
дала б себе нести і загортати,<br />
пливучи з тихим, ледве чутним співом,<br />
спускаючись в блакитну, ясну воду<br />
все глибше, глибше…<br />
Потім би на хвилі<br />
зостався тільки відгук невиразний<br />
моїх пісень, мов спогад, що зникає,<br />
забутої балади з давніх часів, –<br />
в ній щось було таке смутне, криваве,<br />
та як згадати? Пісня та лунала<br />
давно, давно…<br />
А потім зник би й відгук –<br />
і на воді ще б колихались тільки<br />
мої квітки, що не пішли зо мною<br />
на дно ріки. Плили б вони,<br />
аж поки в яку сагу спокійну не прибились<br />
до білих водяних лілей, – там стали б.<br />
Схилялися б над сонною водою<br />
беріз плакучих нерухомі віти,<br />
у тихий захист вітер би не віяв;<br />
спускався б тільки з неба на лілеї<br />
і на квітки, що я, безумна, рвала,<br />
спокій, спокій…</p>

<div>




</div>

<p>3.12.1900</p>

<div></div>