<strong>Степан Руданський – Pasa na dzieci*</strong>
<p>Їздив біскуп по панах,<br />
Грошей налупився,<br />
Подарунків нахапав,<br />
Наївся, напився.</p>
<p>А тут йому ще їден<br />
Гедзелу підносить<br />
І ситого на обід<br />
Ще до себе просить.</p>
<p>Їде біскуп і туди,<br />
За столом сідає…<br />
Ото страву подають,<br />
Дідич припрошає.</p>
<p>А той їв би ще таки,<br />
Тілько промахнувся —<br />
У дорозі, на біду,<br />
Поясом стягнувся.</p>
<p>Що робити? Розпусти —<br />
Якось не годиться!<br />
А так сиди та не їж —<br />
Дідич образиться…</p>

<div>




</div>

<p>Аж тут якось під вікном<br />
Малі діти грались,<br />
І, звичайне, дітлахи<br />
Бігали, сміялись.</p>
<p>Ото біскуп не промах,<br />
На фиглі береться.<br />
«Ej że, dzieci, będę bić!» ** —<br />
Кричить і сміється.</p>
<p>«Ej że, dzieci, będę bić!»<br />
А діти сміються<br />
Та вже собі й до вікна<br />
По кількоро пнуться…</p>
<p>Тоді біскуп з себе пас.<br />
«Poczekajcie ż, dzieci!» ***<br />
Та на хлопців помахав:<br />
«A pasa na dzieci!»</p>
<p>___________________________<br />
* Ременя на дітей! (польськ.) — Ред.<br />
** Гей же, діти, битиму! (польськ.) — Ред.<br />
*** Постривайте ж, діти! (польськ.) — Ред.</p>

<div></div>