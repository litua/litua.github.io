<strong>Василь Стус – Море — чорна грудка печалі…</strong>
<p>Море —<br />
чорна грудка печалі,<br />
душа Мефістофеля<br />
наодинці.<br />
Терпне рояль<br />
під пальчиками дівочими,<br />
і в воду<br />
падає з кручі земля.<br />
Шерхлі трави<br />
вологі пасажі ловлять,<br />
і стогін стихії<br />
туманом важким облягло.</p>

<div>




</div>

<p>*<br />
Гусне вечір сурою корана,<br />
і в яру струмка гортанний звук.<br />
Стільки правди в горлі, стільки мук —<br />
не переповісти і до рання.</p>
<p>*<br />
Тоскний тріск у порожнім лісі,<br />
і пташиний колючий свист.<br />
Падолист.<br />
Де ж метелику сісти?</p>
<p><em>1963</em></p>

<div></div>