<strong>Мозолевський Борис – Я встав серед ночі і вийшов у степ…</strong>
<p>Я встав серед ночі і вийшов у степ,<br />
У скошене царство моє опівнічне,<br />
Де місяць над стернями наче затерп<br />
І лив у пітьму своє світло магічне.</p>

<div>




</div>

<p>Воно колихалось, густе, як меди,<br />
Таке золоте і терпке, аж зелене,<br />
Що можна було розпізнати сліди<br />
Усіх, що ходили цим степом до мене.</p>
<p>Озвався бугай — покотилась луна,<br />
Поволі затихла у травах зарічних.<br />
Стогнала в могилі чиясь таїна —<br />
Безмежна, як степ, і глибока, як вічність.</p>

<div></div>