<strong>Дмитро Павличко – “В землі, мов клубень бараболі…” </strong>
<p>В землі, мов клубень бараболі,<br />
Росте моя снага крута,<br />
А ти летиш в прозорій льолі,<br />
Неначе птиця золота.</p>
<p>І стать моя стримить, мов колос,<br />
Мов кукурудзяний шулюк,<br />
Бо прагну я дістатись в космос,<br />
У просторінь небесних мук.</p>

<div>




</div>

<p>Для тебе я готую зерна,<br />
Моя пташино із небес,<br />
В мені сидить вогонь інферна,<br />
Та ніжний він, немов овес.</p>
<p>Зійди до мене! Я дозволю<br />
Склювати все зерно моє,<br />
Та тільки скинь прозору льолю,<br />
Бо колос мій її проб’є.</p>
<p>***</p>

<div></div>