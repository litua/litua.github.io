<strong>Павло Глазовий – Бублик з маком</strong>
<p>Принесла з базару бабка бублика онучку.<br />
— Я гостинчика купила, — тиче йому в ручку.<br />
Дід схопився: — Де купила? Десь не в магазині?<br />
Дай поглянути, чи можна це давать дитині. —<br />
Потім батько обізвався: — Треба подивиться,<br />
Чи воно не саморобне, чи воно годиться. —<br />
Після батька десь на кухні обізвалась мати:<br />
— Дайте глянуть, чи дитині можна це давати.</p>

<div>




</div>

<p>Доки м’яли та лизали батько, дід і мати,<br />
На гостинці не лишилось маку ні зерняти.<br />
А на кому ж окошилась пильна перевірка?<br />
Дісталася онучаті від бублика дірка.</p>

<div></div>