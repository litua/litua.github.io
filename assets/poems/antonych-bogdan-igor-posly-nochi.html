<strong>Антонич Богдан-Ігор – Посли ночі</strong>
<p>Причалив човен сонця в пристань — у вікно на дубі<br />
і кинув на прощання сім червоних весел.<br />
Стовпи струнких тополь підперли небо. Мовкнуть губи.<br />
Прийшли посли від ночі. Чи поїдеш, юний тесле?</p>
<p>Де соковиті грона зір плекає брат твій — ідол<br />
у винницях на хмарах, у саду із плахт плавучих,<br />
коли калина ввечорі засмаглюється блідо,<br />
немов музики двері, відчинились світла кручі.</p>

<div>




</div>

<p>Підводиш очі — ягоди блакитні на безодні,<br />
мов перший клинописець, списуєш закони ладу.<br />
Палає срібний лій у каганцях зірок холодних,<br />
і змії, мов свічки зелені, світять воском яду.</p>
<p>Твій кінь, мов чорне полум’я, мов вітер спійманий,<br />
лиш гриви молоко спливає шиєю гнучкою,<br />
гребе ногою, як веслом, й на зов шляхів далеких<br />
ширяє ніздря. В нас серця, що вічно рвуться й двоять,<br />
і жовті квіти людські — мізки в черепах, як в глеках.</p>
<p><em>18 травня 1936</em></p>

<div></div>