<strong>Леся Українка – У путь</strong>
<p>Хвилини йдуть,</p>
<p>Пора у путь!</p>
<p>Прощай, рідний краю!<br />
Вже хутко я піду.<br />
Тут долі не маю, –<br />
На чужині знайду.</p>
<p>Шукатиму долі в далекій стороні!<br />
Вперед! прагну волі, у світ пора мені!<br />
Бо літа не ждуть…</p>
<p>Пора мені в путь!</p>
<p>Прощай, товариство, родино-рідна!<br />
Прощай, моя люба дружино смутна!<br />
Я, може, навіки іду в чужий край…<br />
Прощай, – добрим словом мене спогадай!</p>
<p>Я йду, тверда звага</p>
<p>Веде мене на шлях,</p>
<p>У серці одвага,</p>
<p>Хоч сльози на очах…</p>

<div>




</div>

<p>В далекій чужині</p>
<p>Я сили наберусь</p>
<p>Служити країні</p>
<p>Або – не вернусь…</p>
<p>Я все покидаю: садочки рясні,<br />
І темні діброви, і ниви ясні,<br />
З собою несу я лиш рідні пісні.<br />
Пора у путь,</p>
<p>Хвилини йдуть!</p>
<p>Шумлять на прощання</p>
<p>Зеленії луги,</p>
<p>Летять розставання</p>
<p>Хвилини дорогі!..</p>
<p>Хоч тяжко країну</p>
<p>Рідную покидать,</p>
<p>Я йду на чужину,</p>
<p>Я мушу поспішать.</p>
<p>Далекая путь,</p>
<p>Хвилини не ждуть !</p>

<div></div>