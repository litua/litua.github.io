<strong>Павло Мовчан – Листок (З дитячих спогадів) </strong>
<p><em>(З дитячих спогадів)</em></p>
<p>Між білим небом та землею<br />
гіллям назубився гайок,<br />
і сніговою течією<br />
прибило висохлий листок.</p>
<p>Упростяж глянув: білим-біло…<br />
Лиш проступили реп’яхи,<br />
так, мов родзинки ті на тілі,<br />
сирітним нагадом сухим,<br />
що часу колесо велике<br />
дробило оберт ще один.</p>
<p>А ти сягнув за межі крику,<br />
муруючи стіну з крижин.<br />
Глянь: випростовується промінь,<br />
напружуючи тятиву,<br />
і проступає слід червоний<br />
крізь ватну білість снігову…</p>
<p>Підносиш до очей долоню —<br />
яка прозоро-кров’яна!<br />
За обрій хмари йдуть червоні,<br />
з очей спадає пелена…</p>

<div>




</div>

<p>Вже видно: коні, лан пшеничний,<br />
вогонь із чотирьох сторін<br />
повис і чорний перст рушничний<br />
у мене цілиться: ось він!</p>
<p>Вже бачу, як по соломинках<br />
багряна скрапує вода,<br />
у неньки на губах жаринка;<br />
листок до лона приклада<br />
вона широкий, лопушаний…</p>
<p>Та з-під листка, із-під долонь<br />
б’є джерелом густо-багряним<br />
крикущий золотий вогонь.<br />
Кричу і голосок зриваю,<br />
до вишитого рукава<br />
тягнусь…</p>
<p>Долоню зняв — немає<br />
нікого… Білість снігова…<br />
Беру листок сухий дубовий,<br />
щоб рану губ своїх стулить.<br />
Він, насотавшись криком крові,<br />
від голосу горить, горить…</p>
<p>***</p>

<div></div>