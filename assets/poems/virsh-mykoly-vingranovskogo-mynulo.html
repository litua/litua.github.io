<strong>Микола Вінграновський – Минулося. І вже не треба…</strong>
<p>Минулося. І вже не треба.<br />
Воно минуло, не болить.<br />
Над білим полем біле небо,<br />
В гнізді сорочім сніг сидить.</p>
<p>І тихо видно білі дива,<br />
На руку руку ніч кладе…<br />
А тінь тремтливо-полохлива —<br />
Хтось наче йде! Хтось наче йде…</p>

<div>




</div>

<p>Минулося… Твоя ця мИна,<br />
Цей подих опівнічних губ,<br />
Ця купина неопалима —<br />
Забув би вже, давно забув!</p>
<p>Над білим полем біле небо,<br />
На руку руку ніч кладе…<br />
Воно минуло — так і треба…<br />
Це щастя — трясця: нападе<br />
І вже не скоро відійде…</p>
<p><em>1963</em></p>

<div></div>