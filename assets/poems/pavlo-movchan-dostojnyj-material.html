<strong>Павло Мовчан – Достойний матеріал </strong>
<p>Тривале відлуння виснажує висохле горло,<br />
а слово потяте членується часто і дрібно.<br />
І звуки в кубельцях звиваються чорних,<br />
і тиша стояча свічадо затягує срібне…<br />
— Верніться! Верніться! —<br />
складаю з відлуння благання,<br />
бо голос обсипався листям осіннім…<br />
Та вже ж відбулося прощання останнє,<br />
і зустріч можлива лише в сновидіннях…</p>
<p>О Боже, чи, може, шкодуєш потульної глини?—<br />
у Глинищах наших ще глею доволі —<br />
візьми воскреси їх і час почленуй на години,<br />
проте не вертай їм прожитої долі.</p>

<div>




</div>

<p>Візьми відтвори їх з розбитої рухом дороги,<br />
допоки ще пам’ять моя зберіга їхні риси;<br />
колеса місили, копита топтали заміс до знемоги, —<br />
терпляча земля, щоб ліпити людей, подивися.</p>
<p>Дорога терпляча, слухняна, безвічна й далека —<br />
її поснували солом’яні жили.<br />
Велика, прихильна до всіх, чорногрека.<br />
Достойна вона, щоб з неї і Бога зліпили.</p>
<p>— Михайло! Палажко…—<br />
Відлуння вертає імення…<br />
Дорогою їдуть глухі поїжджани.<br />
Повітряні хвилі змивають обличчя священні,<br />
під колесом гострим земля розтулилась, як рана…</p>
<p>***</p>

<div></div>