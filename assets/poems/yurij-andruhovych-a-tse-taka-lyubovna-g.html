Юрій Андрухович – “А це така любовна гра…”<p><em>І коли нарешті затихли останні оплески, Акулячий Писок рішуче заявив:</em></p>
<p><em>— Я, кстати, Есенина очень люблю. Кто-нибудь помнит Есенина?</em><br />
<em> — Розумієте, — набрався духу Хомський, — ми його любимо.</em><br />
<em> — Вот и чудесно. Почитай, браток, из Есенина, только с выражением. Про любовь, а?..</em></p>
<p><em>І Хомський не змигнувши оком почав декламувати.</em></p>
<p>***</p>
<p>А це така любовна гра:<br />
кружіння, дзеркало і промінь! —<br />
ти все одно підеш за грань,<br />
у чистий спомин, чистий спомин.</p>

<div>




</div>

<p>Кружіння!.. Ніби й неспроста<br />
миттєвий дотик (чудо стику!) —<br />
на луг життя і живота<br />
покласти б руку, теплу й тиху…</p>
<p>Ми надто близько — марний знак,<br />
той запах Єви — не інакше!<br />
Ми двоє в дзеркалі, однак<br />
усе не так і все не наше.</p>
<p>Бо вийду із дзеркальних меж —<br />
розвалиться хистка будова.<br />
Ти в чистий спомин перейдеш,<br />
слонова кість, роса медова…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>