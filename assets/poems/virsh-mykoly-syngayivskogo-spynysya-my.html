<strong>Сингаївський Микола – Спинися мить!</strong>
<p><em>З тобою ніч –</em><br />
<em> магічна і п’янка,</em></p>
<p>Не поспішай, на мить спинися, ноче.<br />
Любові ніжна й пристрасна рука<br />
Виймає душу і воложить очі.</p>
<p>Ти вся, мов сон. Ласкава, мов дитя.<br />
І раптом – хвиля збурена до краю.<br />
Так, мабуть зачинається життя,<br />
І я тебе – навхрестя розтинаю.</p>

<div>




</div>

<p>Медова ніч, та ще солодша ти, –<br />
Як спраглий п’ю – і не згаса жадання.<br />
Летіли в безвість небо і світи,<br />
Здавалось, що така жага – остання.</p>
<p>Ще буде безліч споминів гірких,<br />
Як і ночей, похмурих чи прозорих.<br />
Та серце збудить найпалкіша з них –<br />
В ту ніч з тобою</p>
<p><em>ми були на зорях.</em></p>

<div></div>