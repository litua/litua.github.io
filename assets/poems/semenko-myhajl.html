<strong>Семенко Михайль – Запитання (“Я хтів би знать — що є життя?..”) </strong>
<p>Я хтів би знать — що є життя?<br />
Хто засвітив на небі зорі?<br />
В натхненному бурхливоморі<br />
Сумує людське почуття.<br />
Життя не є цвітучий гай.<br />
Життя є вулиця шумлива.<br />
Автомобіль або трамвай<br />
Тебе роздавить — будь щасливий.<br />
І ходимо як комашня,<br />
Не бачим зор у синім небі.<br />
Нас гнітить, душить метушня!<br />
Не треба!</p>

<div>




</div>

<p>24. XI. 1913. Петербург</p>

<div></div>