<strong>Антонич Богдан-Ігор – Четвертий кут</strong>
<p><em>Віра, надія, любов. – ч. 1</em></p>
<p>О, вічно тужать людські душі,<br />
час принесе поразку.<br />
Хай нам шепоче янгол в уші<br />
нову шовкову казку.</p>
<p>Прилине срібний янгол уночі,<br />
примара невидима,<br />
аж батьківщину осяйну сплячи<br />
побачиш над очима.</p>

<div>




</div>

<p>Пізнати знов єдине і важне,<br />
почути знов забуте,<br />
та осягнути недосяжне,<br />
здобути нездобуте.</p>
<p>Де від землі до вічності є скрут,<br />
скажи мені, мій доме!<br />
В трикутнику знайти четвертий кут –<br />
Велике Невідоме.</p>
<p><em>29 березня 1932 р.</em></p>

<div></div>