<strong>Павло Мовчан – Матірна осонь </strong>
<p>У надри снів, в незміряну глибінь<br />
так падаєм — аж хрускотіння чути,<br />
і колами розкручується сутінь,<br />
розносячи по тілу млосний біль.<br />
То — дзвін по дереву, від кореня і вище,<br />
по серцевині — оболонь глуха,<br />
лише навірчує широке пасмо хвищі,<br />
що, як і сон, до скону не вщуха.<br />
Усоте я — в одне і те ж провалля<br />
не падаю: викраплююся геть,<br />
де з бризки кожної суниці проростали,<br />
медовим спіллям повнячись ущерть.<br />
А ти ідеш, думки перегортаєш,<br />
і пучки змучені навірчують черлень…<br />
А де твоє, а де моє пристання,<br />
якщо війне високобальний день?<br />
Зібрать мене ти мусиш до краплини,<br />
і я крізь вічко плетене уздрю<br />
чин переродження і вранішню зорю,<br />
і маєстат пробудної хвилини.<br />
Всевладний день шпуйні сніги приборка<br />
і пустить сон, як шибку під мороз:<br />
на білу віть, розтягнуту, мов шворку,<br />
він перениже хуртовинну брость.<br />
І нам звелить забути про суниці,<br />
зітерши відсмак з осолодних губ,<br />
вікно відслонить, як лице криниці,<br />
снігами перехвачене у зруб.<br />
І треба пить студеність просипання,<br />
і треба бить підбором ясенець.<br />
Швидкий ковток — чи перший, чи останній,<br />
бо, як друшляк, просвічує корець.</p>

<div>




</div>

<p>***</p>

<div></div>