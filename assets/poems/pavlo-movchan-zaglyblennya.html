<strong>Павло Мовчан – Заглиблення </strong>
<p>Чи від води, а чи від неба<br />
так тягне холодом хмарин,<br />
що глибше входить сам у себе,<br />
аж чути скрип тугих пружин.<br />
І риби скид розводить кола,<br />
аж шкіру брижать дрижаки,<br />
і мов клеймом довічним холод<br />
листками випіка дірки.<br />
І чути, як ятряться рани<br />
вже на щоках і на чолі,<br />
і тліє тіло дерев’яне,<br />
димлять прогалини в землі…<br />
Мов решето — на дірці дірка —<br />
крізь пори дивишся на світ<br />
і чуєш, як повітря гіркне<br />
і шерхне озеро на лід…<br />
Незатишно, але видющо,<br />
тихенно, але чуєш ти,<br />
як довкіл серця шкаралуща<br />
опуко почала рости.<br />
Дощ стріли мече, та до літа<br />
ти запечатав, мов стільник,<br />
ущертну пам’ять… Стріли мітять.<br />
І ти наїживсь, як гольник.</p>

<div>




</div>

<p>***</p>

<div></div>