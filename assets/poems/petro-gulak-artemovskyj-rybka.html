<strong>Петро Гулак-Артемовський – Рибка</strong>
<p>В  ставочку  Пліточка  дрібненька<br />
Знічев’я  зуздріла  на  удці  черв’яка,</p>
<p>І  так  була  раденька!<br />
І  думка  то  була  така,</p>
<p>Щоб  підвечірковать  смачненько:<br />
Ну,  дейко!  до  його  швиденько!</p>
<p>То  збоку  ускубне,<br />
То  спереду  поцупить,<br />
То  хвостика  лизне,<br />
То  знизу  вп’ять  підступить,<br />
То  вирне,  то  пірне,<br />
То  сіпне,  то  смикне,</p>
<p>Вовтузиться,  ялозиться  і  пріє,  —<br />
Та  ба!..  та  ротеня  таке  узеньке,  бач,</p>
<p>Що  нічого  не  вдіє,<br />
Хоч  сядь  —  та  й  плач!</p>
<p>“Ой  горенько  мені  на  світоньку,  —  мовляє,  —</p>
<p>За  що  мене  так  доля  зневажає?</p>
<p>Тим  пельку  і  живіт  дала  з  ковальський  міх,<br />
Тим  зуби,  мов  шпички;  а  нам,  на  глум,  на  сміх,</p>

<div>




</div>

<p>Рот  шпилькою  неначе  простромила!..</p>
<p>Ой  правду  дядина  небога  говорила,<br />
Що  тільки  на  світі  великим  рибам  жить!</p>
<p>А  нам,  малим,  в  кулак  трубить!”</p>
<p>Так  Пліточка  в  воді  на  долю  нарікає,<br />
А  на  гачку  черв’як  все  хвостиком  киває!..</p>
<p>Черв’як  кива  —  аж  ось!  Зі  дна<br />
Гульк  Щука!..  бовть!..  вона<br />
За  удку  хіп!<br />
А  удка  —  сіп!..<br />
З  води  шубовсть  в  окріп!..</p>
<p>“Ой  лишенько!  Оце  ж  як  дядина  збрехала!..”  —</p>
<p>Із  ляку  Пліточка  сказала.</p>
<p>І  більш  не  скаржилась  на  долю  пліточок,</p>
<p>За  ласенький  на  удочці  шматок:</p>
<p>Що  Бог  послав,  —  чи  то  багато,  чи  то  трошки,  —</p>
<p>В  кушир  залізши,  їла  мовчки!</p>
<p><em>2 листопада  1827  рік</em><br />
<em><br />
</em></p>

<div></div>