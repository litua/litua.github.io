<strong>Микола Руденко – Коваль Людота</strong>
<p>Не треба мумій. Наших дум снага<br />
Не їх шукає в зоряну годину.<br />
Від тління слово нас оберіга:<br />
Якщо є слово — маємо людину.</p>
<p>А слів бракує — не твоя вина:<br />
Людська душа не помирає доти,<br />
Допоки не вмирають імена —<br />
Як напис на мечі: “Коваль Людота”.</p>
<p>Іржавий меч знайшли серед полів<br />
(Руків’я срібне зблиснуло під плугом) —<br />
І вже мені не треба інших слів:<br />
Я поріднився з ковалем, як з другом.</p>
<p>Людота свитку зодяга руду<br />
(Ледь–ледь кулак в її рукав залізе) —<br />
Ми на болото їдем по руду,<br />
Щоб з неї в кручі виплавить залізо.</p>

<div>




</div>

<p>Пильнуй, де густо плаває іржа —<br />
То водяник її підняв, до речі.<br />
Нас чаклунами навіть князь вважа —<br />
І ми стосовно цього не перечим.</p>
<p>Я смикаю важкого держака,<br />
Бо шкіряні міхи–легені горна.<br />
Коваль бере з полиці молотка —<br />
І полилась мелодія мажорна.</p>
<p>До полудня роботи вистача,<br />
Відтак спочити ляжем під березу.<br />
Помре лиш той, хто замовляв меча —<br />
Але ж не той, хто викував це лезо.</p>
<p>Можливо, хтось пізнає гострий жаль<br />
І люто лясне по халяві пліттю,<br />
Бо не “кузнєц” на лезі, а “коваль”<br />
Хоч меч прийшов з десятого століття..</p>
<p>Хто б ти не був — шукай слова незлі<br />
І знай, що ми не помираєм доти,<br />
Допоки нас тримають на землі<br />
Рука і слово коваля Людоти.</p>
<p><em>27.04.1981</em></p>

<div></div>