<strong>Павло Мовчан – Втілення болю </strong>
<p>В подорожню вічність, куди думка лине,<br />
але назад ніколи не верта,<br />
перетікають тільки порожнини<br />
і зостається праху вагота…</p>
<p>Горщок розсипавсь, та ідея форми<br />
висить в повітрі, виповнена вщерть<br />
безвічним змістом… і кругліють жорна,<br />
готові розмолоти час на смерть.</p>
<p>Каганчик з гільзи, полотняна торба<br />
і ложка захалявна, погрібна,<br />
щоб коливо по смертних плюндрах сьорбать…<br />
Та нижче всього зависа труна…</p>

<div>




</div>

<p>Висять ідеї, аби стати збіжжям,<br />
щоб втілитись життям в речовину,<br />
але гуляють протяги навстіжні,<br />
підносять прах земний в височину…</p>
<p>І вихорів стовпи, і хмари чорні<br />
з плодючих нив, з розораних ґрунтів<br />
перетікають у небесні форми,<br />
та тільки прах людський осиротів:</p>
<p>кружляє в небі — душу не знаходить,<br />
що розчинилась в світі, наче сіль…<br />
І в муках родових вмира природа,<br />
в бездушну форму втілюючи біль.</p>
<p>***</p>

<div></div>