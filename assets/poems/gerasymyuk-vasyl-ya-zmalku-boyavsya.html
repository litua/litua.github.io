<strong>Герасим’юк Василь – Я змалку боявся… </strong>
<p><em>Романові Безпалківу</em></p>
<p>Я змалку боявся поганого ока. Зомлів<br />
колись я на храмі в чужому селі, безпорадний.<br />
Вже знаю про себе ту правду, яку я хотів.<br />
Я знаю ту правду, що врешті подібна</p>
<p>на правду.<br />
Розплющую очі в дитинстві.<br />
Церкви і хати<br />
іще не бляшані —<br />
під снігом —<br />
блищать наді мною.<br />
Я торсаю двері.<br />
Я мушу до хати зайти.<br />
Бо я там прокинувся.<br />
Я там завмер під стіною.<br />
Ми завше найменші у сяйві,<br />
а віра в обман<br />
солодкий<br />
у ловах зі страхом<br />
довіку потрібна.</p>

<div>




</div>

<p>Я плакав у сінях родинних — я знаю цей стан,<br />
я зиаю, чому моя правда на правду подібна.</p>
<p>Ми завше беззахисні в сяйві,<br />
а віра в обман<br />
спасенний<br />
у ловах зі смертю<br />
одвіку несхибна.<br />
Співав я маржині у стайні — я знаю цей стан.<br />
Я знаю, чому моя правда на правду подібна.</p>
<p>Заплющую очі в дитинстві.<br />
Хати і церкви<br />
темніють зі мною і кожна —<br />
у хмарі —<br />
на зламі.</p>
<p>Останньою стонкне<br />
перервана тінь голови.<br />
Залишиться погляд,<br />
й дитина зомліє на храмі.</p>

<div></div>