<strong>Марта Тарнавська – Pursuit of happiness </strong>
<p>Цвіте бузок за парканом в сусіда.<br />
Дівча, що зроду не просило ласки<br />
ні в кого досі — горде, непокірне —<br />
іде, покірно просить скупаря:<br />
“Продайте китицю пахучого дурману!”<br />
І ось несе, захоплена, букет<br />
коханому — сама, мов той бузок,<br />
розквітла, молода, налита щастям.</p>

<div>




</div>

<p>У власному садку цвіте бузок.<br />
Його плекають руки господині,<br />
щоб ріс, щоб розвивався, навіть там,<br />
де кам’янистий ґрунт, де мало сонця.<br />
І рік за роком на столі в світлиці<br />
дурман пахучий — розцвітає травень…<br />
І — диво див — лишає цей бузок<br />
в світлиці запах, що не в’яне з квітом,<br />
що виповняє дім і простір душ,<br />
мов музика, завішена в плен-ері.</p>
<p>Цвіте бузок. Вже руки малюків,<br />
любов’ю материнською налиті,<br />
приносять в хату запашний дурман —<br />
фантазій фіолетові флакони.<br />
І запах цей, мов життєдайний кисень,<br />
сповняє силою очищеної крові.<br />
Цвіте бузок. Не в’яне в серці травень.</p>
<p>1975/1978</p>

<div></div>