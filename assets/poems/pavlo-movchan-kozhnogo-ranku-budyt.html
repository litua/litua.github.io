<strong>Павло Мовчан – “Кожного ранку будить синиця…” </strong>
<p>Кожного ранку будить синиця<br />
стукотом в шибку — зараз встаю…<br />
Знову потовщало жовтої глиці —<br />
сосни засипали стежку мою.<br />
Мимо проходять чорні дерева,<br />
трісне раптово збоку сучок —<br />
звук однослівний щезне у мрево,<br />
збивши на хвилю зважений крок.<br />
Тільки навшпиньках треба ступати,<br />
щоб не злякати у лісі луну,<br />
не потривожити страх волохатий,<br />
не обірвати срібну струну.<br />
В птичому поквапі листя пожухле<br />
з гілки на гілку переліта,<br />
тишу колише, пройняту слухом,<br />
щоб не нагусла в устах німота.<br />
Раптом роздзвіння — кільця блакиті<br />
над головою плавко пливли…<br />
Може, причулось, — вітром розмите,<br />
переліта сиротливе «курли».<br />
Може, то нагад про стан проминулий,<br />
може, від того, що біль схилитнувсь,<br />
серце у грудях нараз стрепенулось —<br />
в землю ногами я глибше угруз.</p>

<div>




</div>

<p>***</p>

<div></div>