<strong>Дмитро Загул – “Як тільки на арфі плачевній…”</strong>
<p>Як тільки на арфі плачевній<br />
Замовкне останній мій спів,<br />
В глибокій скарбниці душевній<br />
Багато ще лишиться слів.</p>

<div>




</div>

<p>Слова ті намистом коштовним<br />
Осядуть, мов перли, на дні.<br />
Вони тягарем невимовним<br />
Давитимуть серце мені.</p>
<p>Та більше ні скарги, ні жахів,<br />
Ні сміху зі струн не збуджу, –<br />
Намиста найкращих коралів<br />
Не вкину в безодню чужу.</p>
<p>ІЗ ЗБІРКИ “НА ГРАНІ”</p>

<div></div>