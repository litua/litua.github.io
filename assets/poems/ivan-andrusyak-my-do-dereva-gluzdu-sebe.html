Іван Андрусяк – ми до дерева глузду себе присилили…<p>ми до дерева глузду себе присилили аббасе<br />
сіль текла бородою але не до рота текла<br />
ми ридали навскач ми покірно сміялися басом<br />
ми чекали на біса а в гості прийшов абдулла</p>
<p>перед снігом тепер стоїмо ніби перед амвоном<br />
і коліна болять і болить під ногами земля<br />
ми чалми поскидали на купу ми бачили коней<br />
що по небу ведуть не карету а крик короля</p>

<div>




</div>

<p>це не сніг перед нами не бог перед нами а плаха<br />
і не медом а кров’ю помазані наші вуста<br />
ми молили аббаса батира батия аллаха<br />
а приїхав король і як топір нам голови стяв</p>
<p>засміялася домра лягла на валу королева<br />
ятагани дощу попід руки її підвели<br />
і ми корчами м’язів з землі виривали дерева<br />
та себе від дерев відірвати уже не могли</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>