<strong>Павло Мовчан – “Березо, мальована сіллю по шибці…” </strong>
<p>Березо, мальована сіллю по шибці,<br />
в тобі лише очі і можуть гніздиться.<br />
Вершечком співка, марев’яно-прозора,<br />
ти, ніби сорочку, іскинула кору —<br />
вона біля стовбура зібгана тінню,<br />
і думка з мовчання, неначе з одіння,<br />
звільнилась — лунка, прощавальна і гостра,<br />
прошила навиліт посріблений простір.<br />
Ще тіло похмільне від любощів ночі,<br />
і світяться плечі твої непороччям,<br />
а в жилах гуля моя іскорка крові,<br />
світи сполучивши, зав’язує нові.<br />
Вуста випромінюють світло рожеве,<br />
бо ще не давали імення деревам,<br />
бо ще не назвали це срібло снігами…<br />
Та вже деревина зросла поміж нами.<br />
З грудей її видихав, висльозив, вирік,<br />
і сам коло неї ізмаливсь, не виріс,<br />
обличчям зчорнів, наче ночі напився,<br />
а очі закрили долоні, мов листя…<br />
Бо соромно: ні, не за тебе — за себе,<br />
кохання гріховне, любашне, ганеба…<br />
Весняного цвіту терпкі плодоноси,<br />
бо в зав’язях світу присутня і осінь…<br />
І як же не думать мені про опісля,<br />
якщо тій березі в очах моїх тісно…<br />
Росте вона сіллю, і …лускає шибка…<br />
і вже мені, люба, нічого не видко…</p>

<div>




</div>

<p>***</p>

<div></div>