<strong>Павло Мовчан – “Ой квітко листопадова!..” </strong>
<p>Ой квітко листопадова!<br />
Живу, неначе згадую<br />
забутий вже сюжет:<br />
злітаю, потім падаю<br />
і рухаюсь вперед.<br />
Проте назад обернена<br />
душа моя давно,<br />
і вишилося тернами<br />
дороги полотно.<br />
І на весь голос подумки<br />
кричу, аж горло рву;<br />
рахую дні, як сходинки,<br />
і падаю, мов звук:<br />
безодню чую спиною,<br />
очима — глибину.<br />
До тебе, люба, лину я,<br />
хоч знаю, розминусь…<br />
Бо широко в минулому<br />
і невидющо нам,<br />
де погуки зозулині<br />
зринають тут і там…<br />
Наосліп серця кинувся<br />
із листопаду в сніг…<br />
Тебе я, може, вимислив?<br />
Але забуть не зміг.<br />
Чи то по той бік відстані,<br />
що розділила нас,<br />
проткнувши губи вістрями<br />
тернин, фарбуєш час?<br />
Червоними прожилками<br />
переткано весь сніг,<br />
і біль, мов поклик, глибоко<br />
відлунює в мені.<br />
Чи кровоносні судини<br />
полопалися скрізь:<br />
червоною полудою<br />
та пеленою сліз<br />
все затяглось — ні щілини…<br />
перед очима — скло.<br />
А світ червоно-білими<br />
снігами замело.<br />
І ущільнився простір,<br />
як снігу повсть товста,<br />
і вже тернини гострії<br />
й мені вп’ялись в вуста.</p>

<div>




</div>

<p>***</p>

<div></div>