<strong>Микола Вінграновський – Осяяння</strong>
<p>В той день були мої найближчі друзі,<br />
Вони прийшли до мене на світанні<br />
І підняли на зустріч з Рафаелем.<br />
Із Мікеланджело, Джорджоне, Тіціаном…</p>
<p>П’ятнадцять залів встало перед нами,<br />
П’ятнадцять келихів людського повнозвуччя,<br />
П’ятнадцять океанів чистоти…</p>
<p>І я не знаю, що ми відчували,<br />
Що думали в благословенний день,<br />
Бо в першу хвилю я тебе помітив,<br />
І я розтав для друзів і людей,</p>
<p>Я розлетівсь по стінах на картини,<br />
Скульптурами перед тобою встав,<br />
Щоб в кожній з них ти бачила мене,<br />
Щоб з кожної ти повнилася мною —<br />
Любила, проклинала і любила…<br />
В той день я йшов до тебе із віків,<br />
Стражданням спалений, воскреснутий любов’ю,<br />
Піднятий гордістю і кинутий ганьбою…</p>

<div>




</div>

<p>В той день мене до тебе ніс Роден<br />
І Мікеланджело, Рембрандт, Моне і Гойя…<br />
Ти їхні прізвища читала піді мною,<br />
І з кожної скульптури і картини<br />
Творець мій говорив в той час тобі:</p>
<p>Щасливий я, що можу на Землі<br />
Творити світ для згоди і любові,<br />
Що всі століття, пройдені людьми,<br />
Віддать я в змозі за єдину мить,<br />
Тобі присвячену, тобою осіянну!</p>
<p>Що я живу з твоєї ласки, Жінко!<br />
З твоєї благородності, Любов!<br />
І вічно я шукаю лиш тебе,<br />
Знаходжу вічно, вічно не знаходжу —<br />
І, може, тому я творю добро<br />
І мучу Землю, світ і все на світі<br />
Єдиним запитанням: щастя, де ти?<br />
І Всесвіт мені вказує на тебе!..<br />
І я іду дорогою Любові,<br />
І вічно не пройду її ніяк…<br />
Коли ж я падаю, зруйнований трудами,<br />
Тоді сама до мене ти приходиш<br />
І розглядаєш все моє найвище,<br />
Найкраще, найвеличніше в мені:<br />
Ван-Гог… Рембрандт і Гойя… Рафаель…<br />
Безсмертні келихи людського повнозвуччя,<br />
Осяяння безсмертні океани…</p>
<p><em>1958</em></p>

<div></div>