<strong>Павло Мовчан – На райдузі по Україні </strong>
<p>Несуть дівчата просту хлібину,<br />
Рожевий хліб,<br />
на зорях спечений.<br />
Пахне всесвітом<br />
і руками жіночими.<br />
Пахне болем, думками Тараса,<br />
Пахне стріхою і дощами,<br />
Мій круглий хлібе,<br />
Як доля мого народу,<br />
На всі боки однаковий.<br />
Мій чистий хлібе,<br />
Як наше сумління чисте.<br />
Дзвінкий мій хлібе,<br />
Луниш історією.<br />
Насущний хлібе,<br />
Як праця наша насущна.<br />
(Рожевим хлібом — святим на голови,<br />
Ні, блазнювань таких<br />
ми не дозволимо!)<br />
Летить зерно, як бджоли в вулень,<br />
І шепіт, шепіт — по про минуле.<br />
А про майбутнє — на повні губи<br />
Гуде хлібина, неначе бубон.<br />
О геніальний, священний хлібе!<br />
Тебе цілуємо і колінкуємо<br />
Перед тобою.</p>

<div>




</div>

<p>***</p>

<div></div>