<strong>Павло Мовчан – “Крилом балкона піднятий угору…” </strong>
<p>Крилом балкона піднятий угору<br />
ширяв над тілом захмелілий дух.<br />
Магнітна прірва, де ряхтіли зорі,<br />
вповільнивши, остуджувала рух.</p>
<p>Яке сирітство, несумірне з світом!<br />
Яке зухвальство розумом збагнуть<br />
зміст зореносних віковічних літер,<br />
космічну сталість і безмежжя суть…</p>

<div>




</div>

<p>Ні. Не для нас ці письмена писались;<br />
лякливий зір в безодню не пірна,<br />
бо знаджують його земні провали,<br />
і він читає тлінні письмена.</p>
<p>А там… ген там… для янголів ті знаки<br />
і не для сущих писаний закон…<br />
Нечитана абетка зодіаку…<br />
Вп’ялися пучки в теплий ще балкон.</p>
<p>Бо раптом лопне, ніби перевесло,<br />
обмежуюча розум близь земна,<br />
і спалахне в очах сльоза небесна,<br />
і зоряна — в душі — речовина.</p>
<p>***</p>

<div></div>