<strong>Людмила Васильєва – Небо</strong>
<p>Небо, наче розписна тарілка:<br />
Зорі, зорі – розсипом на ній,<br />
Ось – сузір’їв калинова гілка,<br />
Шлях Чумацький, що як світ старий.</p>
<p>Десь там є планет холодні скелі,<br />
Довгі мандрівниць-комет хвости,<br />
У безмежній Космосу пустелі<br />
Безпорадність відчуваєш ти.</p>
<p>Кажуть, як прислухатись, почуєш<br />
Музику Небесних Вищих Сфер,<br />
І почувши, все земне забудеш,<br />
Наче пам’ять хтось навмисно стер.</p>
<p>Чи не з цього приводу поети,<br />
Що прийшли на Землю в різний час,<br />
Кажуть, впали з іншої планети,<br />
Як прибульці стали серед нас?</p>

<div>




</div>

<p>Стомлено,схвильовано, тривожно<br />
Дивляться щоночі вглиб небес,<br />
Турбувати їх в цей час не можна,<br />
Що б той дар величний не пощез.</p>
<p>Розуміють музику магічну,<br />
Як вінок, вплітають у слова…<br />
Так земне єднається з космічним<br />
Та в здобутках творчих ожива.</p>
<p>Маємо пісні, вірші, поеми –<br />
Витвори народу та майстрів.<br />
Творчі люди – Всесвіту антени,<br />
Збирачі енергії світів.</p>
<p>Зорі, зорі…Мабуть недаремно,<br />
Небом заворожена стою…<br />
Падає зіркове в душу зерня<br />
Й створює мелодію свою.</p>

<div></div>