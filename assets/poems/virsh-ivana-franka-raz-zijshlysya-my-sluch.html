<strong>Іван Франко – Раз зійшлися ми случайно</strong>
<p>Раз зійшлися ми случайно,<br />
Говорили кілька хвиль –<br />
Говорили так звичайно,<br />
Мов краяни, що нечайно<br />
Здиблються з-за трьохсот миль.<br />
Я питав про щось такеє,<br />
Що й не варт було питать,<br />
Говорив щось про ідеї –<br />
Та зовсім не те, не теє,<br />
Що хотілося сказать.<br />
Звільна, стиха ти, о пані,<br />
І розсудно річ вела;<br />
Ми розстались, мов незнані,<br />
А мені ти на прощанні<br />
І руки не подала.<br />
Ти кивнула головою,<br />
В сінях скрилася як стій;<br />
Я ж мов одурілий стою<br />
І безсилий за тобою<br />
Шлю в погоню погляд свій.<br />
Чує серце, що в тій хвилі<br />
Весь мій рай був тут – отсе!<br />
Два-три слова, щирі, милі<br />
І гарячі, були б в силі<br />
Задержать його на все.</p>

<div>




</div>

<p>Чує серце, що програна<br />
Ставка вже не верне знов…<br />
Щось щемить в душі, мов рана:<br />
Се блідая, горем п’яна,<br />
Безнадійная любов.</p>

<div></div>