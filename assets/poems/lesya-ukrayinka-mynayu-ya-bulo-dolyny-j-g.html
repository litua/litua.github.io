<strong>Леся Українка – «Минаю я, було, долини й горн…»</strong>
<p>Минаю я, було, долини, й гори,<br />
і моря гучного непевнії простори,<br />
чужі краї обступлять навкруги,</p>
<p>захопить ніч; на горах чорні тіні,<br />
на морі хвилі, тумани в долині<br />
здаються наче справді вороги.</p>
<p>І серце, хоч і звикле до блукання,<br />
до чужини, до вічного змагання,<br />
чогось, бувало, плаче в тій порі,</p>
<p>немов дитина, в темряві забута,<br />
немов людина, у тюрму замкнута,<br />
аж поки очі не знайдуть зорі, –</p>

<div>




</div>

<p>тоді затихне плач… І я дивую,<br />
чим серце втішилось? – що золотую<br />
маленьку цяточку вгорі знайшло?</p>
<p>Та що ж йому по тім далекім світі?<br />
Він, може, сам давно погас в блакиті,<br />
поки сюди те проміння дійшло,</p>
<p>погас отак, як тії мрії перші,<br />
як молоді думки, давно померші,<br />
що розбудили вперше дух в мені…</p>
<p>Так що ж! нехай те все давно минуло,<br />
а серце любить, поки не заснуло<br />
те світло, що живе і без зорі.</p>
<p>Кімполунг, 20.06.1901</p>

<div></div>