<strong>Антонич Богдан-Ігор – Концерт</strong>
<p>Горлянки соловейків плещуть, мов гобої,<br />
у димі пахощів, в чаду лілейних куряв,<br />
аж спів змінився в запах, мов за ворожбою,<br />
розплився в квітний пил.<br />
Це тільки увертюра.</p>
<p>На солов’їне гасло дружні перемови<br />
усіх музичнодзьобих ста племен пташиних,<br />
і ллється звук на звук, лиш у зозуль прамові<br />
прадавній корінь “ку” у горде соло лине.</p>
<p>Самці й самички у зальотах і докорах,<br />
в цівках пташиних горл, мов шорох срібних зерен.<br />
У відповідь сп’янілим до нестями хором<br />
спалахує червоним співом квіття терен.</p>
<p>Мов бризки піни з зір, ряба оркестра квітів,<br />
немов на лезо лезом, піснею за пісню<br />
на поклик відповіла, аж збудився вітер<br />
і вимотався з тиші, де йому затісно.</p>
<p>І ширшає концерт. Шалені перегуки<br />
здіймає квіття хор у барв грайливій піні,<br />
і ніч — блакитний фільтр зміняє барви в звуки,<br />
музики кип’яток наливши в лійку сині.</p>
<p>Із звуку в звук, з клітини у клітину, з шуму<br />
ядра одного в шум рясний рослинних хорів<br />
електрика натхнення ллється змінним струмом,<br />
билини тонів вигинаючи угору.</p>
<p>Між листя й клоччя вплівся спів, мов блиск червінців,<br />
кипуче, рвійно, схлипно і золотоструйно<br />
окріп мелодії вливається по вінця,<br />
кущами піни й полум’я розцвівши буйно.</p>
<p>І спів росте, мов повінь. Від землі по зорі<br />
переливається від краю аж до краю.<br />
Та чуйте: ще зростає вшир і вгору,<br />
коріння ста дубів — підземні ліри грають.</p>
<p>Тут б’є, із надр прорвавшись, джерело похмілля,<br />
як вітру стовп, знялась музика звідси,<br />
і змії, мов смички, сичать на струнах зілля,<br />
їм труби пнів із уст землі дають глибокий відзив.</p>
<p>Від співу місяць стерся, мов зужитий шеляг,<br />
заник, змінився в млу, а може, в квіття віддих,<br />
та не дають його шукати в рвійних трелях<br />
розприслі соловейки — і не видно сліду.</p>
<p>Аж горла миті сріблом пухнуть від напруги,<br />
солодке і п’янке знесилля морщить жили,<br />
і скручуються звуки в світла смуги,<br />
в птах очі сплющені від розкоші знесили.</p>

<div>




</div>

<p>Низькі октави — чорність і червоність всуміш<br />
проходять в синь і зелень — два струнки акорди.<br />
Високе “е” на скрипці з молодого шуму<br />
у сніжність фляжолетів, що, мов холод, горді.</p>
<p>І зорі — діри в флейті ночі, що проваллям<br />
розкрилась над землею, наче срібний розпач,<br />
почули дотик майстра й пальці флейту палять,<br />
і флейта палиться, мов квіт, струнка і проста.</p>
<p>Сплелися зорі, птахи, вітер і рослини<br />
в один клубок клітин, в нерозпутане клоччя,<br />
і лиш музика, мов потоп, усе поглине,<br />
як вир, втягає в дно всі первні дня і ночі.</p>
<p>Надлюдські справи це, нелюдські квітів льоти,<br />
празелень звуків, флейт прамова, дно натхнення.<br />
Невидний і нечутний чийсь незнаний дотик<br />
і трав, мов струн поземних, супровід зелений.</p>
<p>Для розуму зачинені, невидні двері<br />
відчинить звук, мов ключ, мов ключ чуття несхибний.<br />
Не птах, не квіт, це грає зміст, це грають первні<br />
речей і дій, музика суті, дно незглибне.</p>
<p>Хто пише квітам ноти, хто ключами в’яже<br />
в мелодію розприслі барви, краплі, шуми?<br />
Хто квіття зміст і розпач зір плете в пасажі,<br />
аж лігатурами спливає співу струмінь?</p>
<p>Пейзаж мелодії мальований в атласі,<br />
музики башта обросла акордів хмелем,<br />
щаблі драбини гам поламані у басі,<br />
спалахують щомить короткі ритурнелі.</p>
<p>Нашарування звуків, краєвиди співу,<br />
тераса на терасі, зорі тхнуть морозом.<br />
Не клич натхнення! Ніч брову зламає сиву,<br />
а те, що звуть мистецтвом,<br />
творять<br />
шал і розум.</p>
<p>Не клич, не клич небачно імені натхнення,<br />
бо ось воно, як вітер, що звільнився з неба<br />
і втік за межі простору у струм заземний.<br />
На смугах п’яти ліній кільця нот — муз гребінь.</p>
<p>А я вже віддиху зловити більш не можу<br />
і падаю, мов пень, у ями й вири гімнів.<br />
Тоді найвищий тон бере в оркестрі ранок,<br />
коли в таріль землі тарелем сонця гримне.</p>
<p><em>14 квітня 1936</em></p>

<div></div>