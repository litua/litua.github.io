<strong>Антонич Богдан-Ігор – Портрет теслі</strong>
<p>Він був закоханий в мистецтво і мистець в коханні,<br />
тесав церкви стрілчасті й чарував жінок,<br />
тесав слова натхненні й на скрипці грав квітчастій.<br />
Горіли молодиці і дівчата в п’янім щасті.<br />
Ой, не одна згубила з них вінок!</p>

<div>




</div>

<p>Коли умер, лишились його твори:<br />
дзвінкі пісні й церкви сріблистобанні.<br />
Дяки співали, і співали хори,<br />
церкви були в смеречину убрані.<br />
Ой, голосило в кучерявий ранок<br />
дванадцять найкращих коханок.</p>
<p><em>4 квітня 1935</em></p>

<div></div>