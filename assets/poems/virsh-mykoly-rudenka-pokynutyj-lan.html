<strong>Микола Руденко – Покинутий лан</strong>
<p>За вільхами в заплаві є луги,<br />
Що так цвітуть у червні, наче зорі.<br />
Всю невичерпність власної снаги<br />
Розхлюпали у трав’яному морі.</p>
<p>Окрему квітку вивчити мені<br />
Нелегко між квітучих краєвидів.<br />
Та друг ботанік у погожі дні<br />
Тут налічив їх сотні різних видів.</p>
<p>Він не жалів ні часу, ні себе —<br />
Радів, сміявся чи стенав плечима.<br />
Пливло червоне, жовте, голубе<br />
Квіткове полум’я перед очима.</p>
<p>Бриніло пружне гілля угорі.<br />
Розгойдане пахучими вітрами.<br />
(Це добре хтось придумав, щоб у грі<br />
Бетховена доповнить кольорами!)</p>
<p>Взяла в полон гармонія жива,<br />
В якій звучали і земля, і небо —<br />
Той світ, в якому серце відкрива<br />
Високі й горді істини для себе.</p>

<div>




</div>

<p>Та ось ми раптом підійшли туди,<br />
Де не було шовкових трав і квітів.<br />
Осот, буркун, бадилля лободи —<br />
Оце й усе, що погляд мій помітив.</p>
<p>Тут підіймали цілину…<br />
Але<br />
Лужок на сіно залишити б краще.<br />
Збагнули потім, що вчинили зле,<br />
Тай кинули його напризволяще.</p>
<p>Ніхто не зна, коли тепер на нім<br />
Відродиться гармонія природи…<br />
Я ж занімів у здогаді сумнім:<br />
А що, як то не трави, а народи?!</p>
<p>Уже в рослинах розпізнали ми<br />
Чутливості та психіки прикмети.<br />
Зелені лицарі стоять грудьми<br />
На варті самобутності планети.</p>
<p>Та гине заповітна цілина,<br />
Втрачаючи красу квіткових націй.<br />
Які ж плоди нам принесе вона<br />
Від оранок отих та від руйнацій?..</p>
<p>Ми змалку звикли: директива, план,<br />
Це, бачте, розроблялося не нами…<br />
Та пам’ятаймо знівечений лан,<br />
Що заряснів лихими бур’янами!</p>

<div></div>