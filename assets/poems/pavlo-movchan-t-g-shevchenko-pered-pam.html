<strong>Павло Мовчан – Т.Г.Шевченко перед пам’ятником Миколі І </strong>
<p>Важкий лютневий лід, в якому тріснув човен,<br />
синіє грань води, що імені збулась,<br />
і зерна вільхові із білої полови<br />
насіялись у зморшках гранітного чола…<br />
Насіялось й в рукав, що аж судомить руки,<br />
наперсники надів мороз на кожен перст,<br />
і холод видиха луска рясного бруку,<br />
що плутано проліг із норду і на вест…<br />
Скриплять кобильчаки важкими полозками,<br />
сотається юга через кілечка лун,<br />
і мідний птах летить ген понад головами,<br />
та знають ще не всі, що то літа вістун.<br />
На добре чи на зле? Так просто відгадати:<br />
розвій з-перед очей те кам’яне чоло,<br />
де віддзеркалились і муштра, й каземати, —<br />
і будеш знать про те, що буде, що було…<br />
Потовщав парапет від доторку миттєво,<br />
і камінь — від стопи — іще круглішим став;<br />
спорснула вмить нога — у каламутне мрево<br />
летять душа і крик, покинувши вуста.<br />
До чого чистий сніг за кріпосничим муром!<br />
Як смушок, ліс лежить, не зрушений ніким,<br />
лиш де-не-де дими з присипаних пічурок<br />
згинаються… ось-ось збіжаться в кулаки.<br />
Незатишно душі, що ширить літ навсібіч:<br />
маліє, упаде, як макове зерно.<br />
— Хіба оце й усе, мій запізнілий чибіс,<br />
чи ж явлене було таке нам знамено?..<br />
— Перезимуєм ще. Пересумуєм якось,<br />
загостримо перо об пам’ятний граніт;<br />
і з вистражданих сліз, щоб більше вже не плакать,<br />
окривджений царем, ще виворожим світ.</p>

<div>




</div>

<p>***</p>

<div></div>