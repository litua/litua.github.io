<strong>Леся Українка – Мати-невільниця</strong>
<p>Був ясний день, веселий, провесняний,<br />
До нас у хату крізь вікно одкрите<br />
Вривався гомін голосних потоків,<br />
Що бігли вниз по вулиці нагірній,<br />
Вітрець влітав і, мов пуста дитина,<br />
Скидав додолу від стола папери,<br />
За ним влітала ціла зграя гуків,<br />
Все та давно знайома пісня міста,<br />
Але і в ній нові лунали ноти,<br />
Весняні… Та вони лунали не для нас,<br />
Бо не було весни у нашім серці.<br />
Ота весна, що за вікном сміялась,<br />
Нам принесла новини невеселі,<br />
Тюремні вісті: той сидить в неволі,<br />
Недавно взятий, той в тюрмі збожеволів,<br />
А той недавно вийшов, але хворий<br />
Душею й тілом, він же був забраний<br />
Якраз в розцвіті мрій, надій і праці.<br />
Над нами теж, мов туча громовая,<br />
Нависли влади темної погрози.<br />
Така була для нас в той рік весна.<br />
Удвох сиділи ми і розмовляли,<br />
Я сумно слухала товаришки розповідь<br />
І безуважно торочки сплітала<br />
На обрусі (товаришці той обрус<br />
В тюрмі покійна мати вишивала);<br />
Розповідь та була уривчаста і тиха,<br />
Бо голос був приглушений від туги,<br />
І хутко він урвався, мов струна;<br />
У хаті стало тихо, тільки чутно,<br />
Як гралася товаришки дитина<br />
І ляскала маленьким батіжком,<br />
На стільчику рушаючи в дорогу.<br />
Я, дивлячись на неї, проказала:<br />
«Ба, що робити? Не журіться, друже!<br />
Хоч, може, ми і не побачим волі,<br />
Але дитинка ся побачить, певне!..<br />
Що скажеш ти на се, малий філософ?»<br />
Дитинка ясно глянула на мене<br />
Розумними, цікавими очима,<br />
А мати шпарко мовила до мене:<br />
«Мовчіть, нехай воно сього не чує!<br />
Ви знаєте, дитиною я часто<br />
Від матері покійної се чула:<br />
Як виростеш, то будеш вільна, доню.<br />
Вона казала се так весело і твердо,<br />
Що я повірила в свою щасливу долю.<br />
І вірила, аж поки не зросла…<br />
Тепер моїй дитині се говорять…<br />
Іди, іди, моє маленьке, грайся!»<br />
Дитина знов до забавок вернулась,<br />
Товаришка взяла шиття, я книжку,<br />
Розмова наша більше не велася…</p>

<div>




</div>

<p>1895</p>

<div></div>