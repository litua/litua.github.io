<strong>Марта Тарнавська – Пісня про Зальцбурґ</strong>
<p>Були голодні сорокові роки —<br />
нових надій післявоєнний час.<br />
В маленьке місто, з-поміж гір високих<br />
прийшла у гості молодість до нас.</p>
<p>І загорілись мріями каштани,<br />
і розцвіла над Зальцахом любов,<br />
і ми — неначе справжні зальцбуржани —<br />
із містом разом оживали знов.</p>
<p>Зальцбурґ, чудесне місто!<br />
Ах, неповторні це були часи!<br />
Зальцбурґ — для гімназиста —<br />
це юність повна чару і краси!</p>
<p>Зальцбурґ, коханий Зальцбурґ!<br />
Який багатий в цьому слові зміст!<br />
Зальцбурґ, — хто знає Зальцбурґ? —<br />
найкраще з кращих чужоземних міст.</p>

<div>




</div>

<p>Були прекрасні сорокові роки,<br />
був неповторний молодості час.<br />
Чудесне місто серед гір високих<br />
новим життям сміялося до нас.</p>
<p>Нам відчинялися столітні брами,<br />
нас вчила мудрості гірська ріка,<br />
і наглядав над нами строгий замок,<br />
мов справедлива батьківська рука.</p>
<p>Зальцбурґ, чудесне місто!<br />
Ах, неповторні це були часи!<br />
Зальцбурґ — для гімназиста —<br />
це юність повна чару і краси!</p>
<p>Зальцбурґ, коханий Зальцбурґ!<br />
Який багатий в цьому слові зміст!<br />
Зальцбурґ, — хто знає Зальцбурґ? —<br />
найкраще з кращих чужоземних міст.</p>
<p>1976</p>

<div></div>