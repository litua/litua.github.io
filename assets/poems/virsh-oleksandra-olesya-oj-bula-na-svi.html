<strong>Олександр Олесь – “Ой була на світі та удівонька…”</strong>
<p>Ой була на світі та удівонька,</p>
<p>Трьох синів мала,<br />
Ночі не спала,<br />
Їх доглядала,</p>
<p>В чистім любистку синів своїх милих купала.</p>
<p>Що один з трьох синів звавсь Івашечко…</p>
<p>Бога не боявся,<br />
Хати відцурався,<br />
До панів найнявся,</p>
<p>Килимом під чоботи панські послався.</p>
<p>А що другий син звавсь Василечко…</p>
<p>Він потиху встав,<br />
Скриню розрубав,<br />
Скарби всі забрав,</p>
<p>Матір свою рідну, неньку свою бідну обікрав.</p>
<p>Щонайменший з трьох синів був Незнаїчко…</p>
<p>Стріли його люди,<br />
Розкололи груди,<br />
На очі наклали полуди…</p>
<p>Ніколи ж він світу Божого бачить не буде.</p>
<p>Прийшла мати до Івашечка,</p>
<p>Голодная стала,<br />
До вікна припала,<br />
Плакала, ридала,</p>
<p>Руки свої схудлі простягала.</p>
<p>Вибіг синок, кричить, сердиться:</p>

<div>




</div>

<p>“Моя хата скраю,<br />
Я тебе не знаю,<br />
Іншу матір маю.</p>
<p>Її пою, її кормлю, її доглядаю”.</p>
<p>Прийшла мати до Василечка.</p>
<p>Голодная стала,<br />
До дверей припала,<br />
Плакала — ридала,</p>
<p>Василечком ріднесеньким сина узивала.</p>
<p>Вибіг синок, кричить, сердиться:</p>
<p>“Моя хата скраю,<br />
Василя не знаю,<br />
Інше ім’я маю,</p>
<p>Себе кормлю, себе пою, про себе дбаю”.<br />
……………………………………</p>
<p>Ой додому вдова повернулася,</p>
<p>На землю упала,<br />
Коси собі рвала,<br />
Життя проклинала,</p>
<p>До сина свого, до найменшого промовляла:</p>
<p>“Ходім, сину, ходім, синочку,</p>
<p>Зігнімось, як лози,<br />
Станем на дорозі,<br />
На лютім морозі,</p>
<p>Може хто з прохожих зглянеться на наші сльози”.</p>
<p>Ідуть вони, тужать, степом, селами…</p>
<p>На їх голосіння<br />
Дають їм каміння,<br />
Лушпіння з насіння.</p>
<p>Велике ж Твоє, Праведний, терпіння.</p>
<p><em>1908</em></p>

<div></div>