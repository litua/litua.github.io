<strong>Іван Франко – «Ужас на Русі»</strong>
<p>Лихо, сусідо! Ой горе нам, свату!<br />
Світ вже кінчиться! Вже буря гуде!<br />
Чув ти? На нашу нещасную хату,<br />
Кажуть, страшенная змора іде.<br />
Десь проявились якісь нігілісти –<br />
Кажуть, що се людоїди, хотять<br />
Русь нашу, матінку, з кашею з’їсти,<br />
Перевернути теперішній лад.<br />
Все перевернуть униз головами:<br />
Учні професора стануть навчать,<br />
А як азбуки не вміє – різками,<br />
Як він їх нині, будуть його прать.<br />
Вірні тоді парастас будуть править,<br />
Але поклони піп битиме сам;<br />
Купчик над склепом сей напис поставить:<br />
«Хто дасть найменше, товар йому дам».<br />
Суд буде також для них відповідний:<br />
Неук судитиме вчених панів.<br />
Хто вкрав, а хитро – той вийде свобідний,<br />
В цюпу – хто вкрасти хотів, а не вмів.<br />
Красти, ошукувать всім буде вільно,<br />
Чесний заробок – отсе буде встид,<br />
Злодія зловиш в коморі – постій-но!<br />
Злодій тебе до уряду тащить.<br />
Не хлоп державі з кровавого поту<br />
Буде, як досі, податки зносить,<br />
Але держава за хлопську роботу<br />
Премії буде рік-річно платить.<br />
Волі назадники стеклі запрагнуть,<br />
А ліберали її прокленуть,<br />
Взад поступовці, мов раки, потягнуть.<br />
Прямо вперед невидющі підуть.<br />
Вівці муть, кумочку, пастиря пасти,<br />
Яйця муть, кумочку, курку учить;<br />
Люди легальні муть грабити й красти,<br />
Чесних почнуть злодіяки тіснить.<br />
Горе, сусідо! Ой лихо нам, свату!<br />
Світ вже валиться! Тріщать вже стовпи!<br />
Треба покинуть і жінку і хату<br />
Та вандрувать на кубанські степи.</p>
<p>14 декабря 1880</p>

<div>




</div>

<strong>Іван Франко – Автограф № 214</strong>
<p>Ой, зле, сусіде! Лихо нам, свату!<br />
Тяжко на світі дихати вже!<br />
Чув ти? На нашу бідную хату,<br />
Кажуть, страшная змора іде!<br />
Десь появились злі нігілісти…<br />
Кажуть, неначе вни-то хотять<br />
Русь нашу матір з кашею з’їсти,<br />
Перевернути весь старий лад!<br />
Все-ді поставлять горі ногами:<br />
Хлопці будуть-ді вчителя вчить,<br />
А як не вміє, далі різками,<br />
Як він їх досі, стануть лупить.<br />
Парафіяни службу муть правити,<br />
Піп буде бити поклони сам,<br />
А зате мусить церков поставити<br />
І ще довкола звести паркан.<br />
Також податки буде платити<br />
Не хлоп державі, але вона<br />
Хлопові, – має всіх си живити,<br />
Сіять, орати й жати сама.<br />
В суді засядуть хлопи й міщани,<br />
Тії судити стануть панів;<br />
Не арештантів поліціяни,<br />
Муть пильнувати, так як велів<br />
Досі закон наш, но арештанти<br />
Поліціянів! Злодій краде,<br />
А як властивець зловить го, – stante<br />
Pede в арешт го злодій веде.</p>
<strong>Іван Франко – Автограф № 548</strong>
<p>Лихо, сусіде, ой горе нам, свату!<br />
Тяжко на світі прожити буде!<br />
Чув ти? На нашу нещасную хату,<br />
Кажуть, страшенна помора іде.<br />
Десь появились якісь нігілісти, –<br />
Кажуть, що се людоїди, хотять<br />
Русь нашу матінку з кашею з’їсти,<br />
Перевернути теперішній лад.<br />
Все-ді поставлять долі головами:<br />
Хлопці будуть тоді вчителя вчить,<br />
А як не вміє азбуки, різками.<br />
Як він їх досі, будуть го лупить.<br />
Люди тоді парастас будуть правити,<br />
Але поклони піп битиме сам,<br />
А зате сам мусить церков поставити.<br />
І коло неї зробити паркан.<br />
В суді засядуть хлопи і міщани,<br />
Щоб адвокатів судити й панів;<br />
Хто вкрав, а хитро, той вільний остане,<br />
В цюпу, хто вкрасти хотів, а не вмів.<br />
Не хлоп державі податки платитиме,<br />
З грунту, і хати, й усього добра,<br />
Але хлопів всіх держава живитиме,<br />
А газдівство їх обійме сама.<br />
Голі пройдисвіти банк закладатимуть.<br />
Щоб багачам дозичати гроша;<br />
З голоду бідні утішно вмиратимуть,<br />
Щоб була сита по смерті душа.<br />
Волі назадники встеклі забагнуть,<br />
А ліберали її прокленуть,<br />
Взад поступовці, мов раки потягнуть,<br />
Прямо наперед сліпії підуть.<br />
Вівці муть, кумочку, пастиря пасти,<br />
Яйця муть, кумочку, курку учить,<br />
Люди легальні муть грабити й красти,<br />
Чесних будуть злодіяки судить.<br />
Горе, сусідо, о лихо нам, свату!<br />
Жий в такім світі, і стій, і терпи!..<br />
Радше покинути жінку і хату<br />
І вандрувать на кубанські степи!</p>

<div></div>