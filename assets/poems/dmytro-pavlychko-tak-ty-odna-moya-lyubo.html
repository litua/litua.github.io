<strong>Дмитро Павличко – “Так, ти одна, моя любове…” </strong>
<p>Так, ти одна, моя любове,<br />
Даєш мені снагу обнови,<br />
Народжуєш мене щодня<br />
Інакшим, іншим, ніби з дна<br />
Душі кремнистої моєї<br />
Виборсуєш нові камеї<br />
З моїм обличчям… Боже мій,<br />
Мене ти змінюй, та не смій<br />
Своє натхнення на забаву<br />
Перевести, смішну й лукаву,<br />
І, творячи немовби в сні,<br />
Чужі прикмети дать мені!<br />
Живу я правдою тією,<br />
Що птах не може стать змією,<br />
Що маску будь-яку лакей<br />
Бере, бо все йому о’кей!<br />
А я не раб, не хитрий служка,<br />
Чия натура, як подушка,<br />
Податдива й м’яка! Мені<br />
Пасують риси кам’яні.<br />
То звершуй переміни диво,<br />
Але поважно і правдиво,<br />
Щоб не оліп і не оглух<br />
В чужому образі мій дух.</p>

<div>




</div>

<p>***</p>

<div></div>