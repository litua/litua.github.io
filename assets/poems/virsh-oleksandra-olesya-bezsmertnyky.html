<strong>Олександр Олесь – Безсмертники</strong>
<p>Вони давно вже втратили життя,<br />
В них згасло все, що тільки малось,<br />
Умерли всі і думи, і чуття,<br />
І тільки форма їх такою же зосталась…</p>

<div>




</div>

<p>Але вони сміються, мов вві сні,<br />
І погляд мій приковують до себе,<br />
Нагадують розкоші весняні<br />
І кажуть про тепло, про радощі, про тебе.</p>
<p>Ці квіти — спогади про світлі дні…<br />
І хай відносин наших світ погасне,<br />
А спогади все ж будуть жить в мені,<br />
Нагадувать про дні, про ночі теплі, ясні…</p>
<p><em>1904</em></p>

<div></div>