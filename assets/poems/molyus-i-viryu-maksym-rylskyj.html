Молюсь і вірю… – Максим Рильський<p>Молюсь і вірю. Вітер грає<br />
І п’яно віє навкруги,<br />
І голубів тремтячі зграї<br />
Черкають неба береги.</p>
<p>І ти смієшся, й даль ясніє,<br />
І серце б’ється, як в огні,<br />
І вид пречистої надії<br />
Стоїть у синій глибині.</p>

<div>




</div>

<p>Клянусь тобі, веселий світе,<br />
Клянусь тобі, моє дитя,<br />
Що буду жити, поки жити<br />
Мені дозволить дух життя!</p>
<p>Ходім! Шумлять щасливі води,<br />
І грає вітер навкруги,<br />
І голуби ясної вроди<br />
Черкають неба береги.</p>
<p><strong><a href="http://onlyart.org.ua/?page_id=7156">вірші Максима Рильського</a></strong></p>

<div></div>