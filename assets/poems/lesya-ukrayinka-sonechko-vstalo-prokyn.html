<strong>Леся Українка – «Сонечко встало, прокинулось ясне…»</strong>
<p>Сонечко встало, прокинулось ясне,<br />
Грає вогнем, променіє,</p>
<p>І по степу розлива своє світлонько красне, –<br />
Степ від його червоніє.</p>
<p>Світлом рожевим там степ паленіє,<br />
Промінь де ллється іскристий,</p>
<p>Тільки туман на заході суворо синіє,<br />
Там заляга він, росистий.</p>

<div>




</div>

<p>Он степовеє село розляглося<br />
В балці веселій та милій,</p>
<p>Ясно-блакитним туманом воно повилося,<br />
Тільки на хатоньці білій</p>
<p>Видно зеленую стріху. А далі, – де гляну, –<br />
Далі все степ той без краю,</p>
<p>Тільки вітряк виринає де-не-де з туману;<br />
Часом могилу стріваю.</p>
<p>В небі блакитнім ніде ні хмаринки, –<br />
Тихо, і вітер не віє.</p>
<p>Де не погляну, ніде ні билинки,<br />
Тиха травиця леліє…</p>

<div></div>