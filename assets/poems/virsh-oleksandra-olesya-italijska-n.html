<strong>Олександр Олесь – “Італійська ніч підкралась…”</strong>
<p>Італійська ніч підкралась,<br />
Розлила солодкий чад;<br />
Десь здаля луна озвалась<br />
Флорентійських серенад.</p>
<p>Марить море Середземне,<br />
Ледве лащить береги…<br />
Щось жагуче, щось таємне<br />
Палко диха навкруги.</p>
<p>…Не заснула, сни не снились,<br />
Одчинила двері в сад:<br />
В тіло, в душу покотились<br />
Срібні хвилі серенад.</p>

<div>




</div>

<p>Ніч проміння позбирала<br />
І змотала у клубок…<br />
Наче тінь жива упала<br />
Біля ґанку у куток.</p>
<p>Наче тінь ламає руки,<br />
І страждає, як жива,<br />
І розказує про муки,<br />
І пригадує слова.<br />
……………………</p>
<p>Тихо море щось воркує,<br />
Ледве лащить береги…<br />
Хтось милує, хтось цілує…<br />
Ніч вартує навкруги.</p>
<p><em>1913</em></p>

<div></div>