<strong>Микола Вінграновський – Грім</strong>
<p>Була гроза, і грім гримів,<br />
Він так любив гриміти,<br />
Що аж тремтів, що аж горів<br />
На трави і на квіти.</p>
<p>Грім жив у хмарі, і згори<br />
Він бачив, хто що хоче:<br />
Налив грозою грім яри,<br />
Умив озерам очі.</p>

<div>




</div>

<p>А потім хмару опустив<br />
На сад наш на щасливий<br />
І натрусив зі сливи слив,<br />
Щоб легше було сливі.</p>
<p>Та тут до грому навздогін<br />
Заговорила груша:<br />
“Трусніть і грушу, дядьку грім,<br />
Бо важко мені дуже…”</p>
<p>І дядько грім сказав собі:<br />
“Потрушу я і грушу.<br />
Бо небеса вже голубі<br />
Я покидати мушу”.</p>
<p><em>1969</em></p>

<div></div>