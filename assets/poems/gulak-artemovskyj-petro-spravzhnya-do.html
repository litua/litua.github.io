<strong>Петро Гулак-Артемовський – Справжня Добрість</strong>
<p><em>Писулька до Грицька Прокази</em></p>
<p>Хто Добрість, Грицьку, нам намалював плаксиву,<br />
Понуру, мов чернець турецький, і сопливу,<br />
Той бісів син, коли не москаля підвіз,<br />
Той Добрості не зна, не бачив і не чує.<br />
Не пензлем той її, але квачем малює,<br />
Той Добрість обікрав. Не любить Добрість сліз,<br />
Вона на всіх глядить так гарно й веселенько,<br />
Як дівка, од свого ідучи панотця<br />
До церкви — до вінця,<br />
Глядить на парубка, мов ясочка, пильненько.<br />
Не квасить Добрість губ, бо із її очей<br />
Палає ласка до людей.</p>
<p>Вона регоче там, де і другі регочуть,<br />
Сокоче без брехні, де і другі сокочуть,<br />
І не цурається гульні і вечорниць,<br />
Чорнявеньких дівчат і круглих молодиць.<br />
Вона й до милого пригорнеться поволі,<br />
Та ба! та не дає рукам, як кажуть, волі,<br />
Вона й горілочки ряди-вгоди хлисне,<br />
Та носом, мов свиня, по улиці не риє,<br />
По-сороміцькому не кобенить, не виє,<br />
Під лавкою в шинку, мов цуцик, не засне.<br />
Вона, де треба, пожартує,<br />
Та з глуздом жарти всі і з розумом міркує.</p>
<p>Вона не виверта спідлоба білків,<br />
Мов цап, задушений в кошарі од вовків,<br />
Не стогне, не сопе і нігтів не кусає,<br />
То з тим, то з сим таки слів скільки погадає.<br />
Як патока, так річ у неї на губах,<br />
І сміх її цвіте, мов мак, що на грядках.<br />
Для неї все одно, що в згоді, що в пригоді:<br />
Бог лучче, каже, зна; він сам зна — поки годі.<br />
Хоч кіл на голові, як кажуть, їй теши,<br />
Хоч ти візьми її — печи або души,<br />
Не зна вона, що то людські переполохи,<br />
І не лякається ні од чого нітрохи.</p>
<p>Як паля в лотоках, простісінько стримить,<br />
Хоч хвилі як в неї бушують і бурхають,<br />
Хоч на неї шматки із криги напирають,<br />
І Добрість так в біді і в лісі так стоїть.<br />
Нехай гострить свою, мов бритву, доля косу,<br />
А Добрість вигляда, як камінь з-під покосу:<br />
Наскочить на його коса, задзеленчить…<br />
Хрусь надвоє!.. мов скло, а камінь все лежить!</p>
<p>Нехай, як хоче, море грає,<br />
Нехай роз’юшений так, як бугай, Нептун<br />
Тризубцем байдаки і човни вивертає, —<br />
А човник Добрості, шамкенький, мов цвіркун,<br />
Як селезень, на дно за качкою пірнає<br />
Та вп’ять звідтіль наверх без шкоди виринає —<br />
До берега ставка ціленький допливає.<br />
Не любить Добрість сліз. Буває черваку<br />
Всього, як кажуть, на віку!</p>
<p>Бува, що і її зле панство зневажає,<br />
Мов товарякою, так нею повертає, —<br />
Чи вже ж і голосить? І, в лихоті своїй<br />
Розприндившись, скакать у яму їй живій?<br />
Здихне там нищечком під ніс собі до бога,<br />
Із лиха заспіва, та й за своє, небога:<br />
Бо серце їй, що тьох, знай, шепче, що той є,<br />
Хто за терпіннячко спасіннячко дає.<br />
Зна Добрість, що який бог змочить їй свитинку,<br />
Той висушить з неї останню капелинку,<br />
Що бог не мачуха: хоч трошки й поскубе,<br />
Та вп’ять пожалує, пригорне до себе.</p>
<p>Трапляється і те, що паплюга, брехня,<br />
Із висолопленим жалом, неначе списом,<br />
Як циндря гаспидська, до ворогів ганя.<br />
Сектує на неї і позирає бісом;<br />
Що заздрість з жовтими очима, мов жовтки,<br />
З кошачими, мов чорт, на пальцях пазурами,<br />
Де ступить Добрість, скрізь копа під нею ями:<br />
Пекельнії її губки, мов пауки,<br />
Чи на василечки, чи на чебрець наскочуть, —<br />
Замість щоб мед з їх брать, одну отруту смокчуть.</p>
<p>А Добрість не вважа на злії язики,<br />
Не пристають людські до неї побрехеньки,<br />
І як в калюжах в дощ хлюпощуться гуски,<br />
То, стрепенувшись, вп’ять виходять з їх сухенькі, —<br />
Так Добрість чепурна виходить із брехні,<br />
У неї ворогам одкази все одні:<br />
Хто часнику не їв, той і смердіть не буде,<br />
А добрий ворогів завсігди перебуде.<br />
Псу вільно й на попа брехать, як кажуть, все<br />
Собака гавкає, а вітер те несе.<br />
Од злиднів не втечеш ні вдень, ні серед ночі:<br />
У Заздрості, мовляв Пархім, попівські очі.<br />
Бог з нею!.. Їй — в завість,<br />
А Добрості — в користь!<br />
“Сіль в вічі, в зуби їй печина”, — Добрість каже<br />
Та й хоч якій брехні сим словом рот замаже.</p>
<p>Як шкурка з бузівка у шевчика в руках<br />
Або у лимаря в зубах,<br />
Чого не витерпить, що їй не виробляють!<br />
Смердячим дьогтем їй і жиром доїдають!<br />
Крий боже! що їй мук, голубці, завдають!<br />
І крутять, і вертять, і пруть, і мнуть, і труть,<br />
І в дудку зцуплюють, і рвуть, і натягають,<br />
І в сто погибелей муцують, і згинають…<br />
Що збоку чоловік, зирнувши, задрижить!<br />
Подума: тільки вже на світі їй і жить!<br />
Аж ось! Глянь: лимар наш сю шкурку підіймає<br />
І юхтою її або габельком величає,<br />
І щоб за шкурку мав п’ять золотих узять,<br />
То за габелька він не хоче й десять брать!<br />
Так Добрість на світі чим більш в нудьзі помнеться,<br />
Чим більш, мов реп’яхів, лихоти набереться,<br />
Чим сала більшенько за шкуру їй заллють, —<br />
Тим більше за неї, де повернись, дають.<br />
Адже ж за битого, наші батьки мовляли,<br />
Небитих двох колись не раз притьмом давали,<br />
Та ба! та й чотирьох не квапились, не брали!</p>

<div>




</div>

<p>Нехай в олійниці олійник тараном<br />
Макухам завдає якмога гіршу муку, —<br />
Так не завгорить їм, а здавить в каменюку,<br />
Що потім чорта й сам вдовбе їх долотом.<br />
Нехай вовтузають і Добрість кулаками,<br />
Мов воскобійними нехай з неї клинками<br />
Останню слізоньку видавлюють і п’ють, —<br />
Овва! дурні! того не знають, що дають<br />
Таку принаду їй до стусанів частеньких,<br />
До штовхання під бік, до кулаків тугеньких,<br />
Що хоч в потилицю тоді їй і обух,<br />
Хоч довбню в лоб, то все не випре з неї дух.<br />
І довбня, я ж кажу, тогді їй так дошкулить,<br />
Як вош за коміром або постіл замулить.<br />
По сім-то, братику, і Добрість пізнають:<br />
Клеймо їй — канчуки, імення їй — терпіння.<br />
Хто їх не скоштував, не буде мать спасіння,<br />
Того нехай поміж святими не кладуть!<br />
Бо той, до котрого, знай, доля зуби скалить,<br />
Трохи лиш на того не скинувся синка,<br />
Що матінка пестить і до голівці гладить, —<br />
Поки не візьметься пестунчик до замка!</p>
<p>Але всьому свій час і черга, Грицьку, буде!<br />
Ми під богом, як бач, всі ходим, грішні люде:<br />
До часу глек, — мовляв один розумний лях, —<br />
До часу, голубе, нам глечик носить воду;<br />
І на його пошле зла доля ту невзгоду,<br />
Що глек побачимо в череп’яних шматках!<br />
До часу над слабим, хто дужчий, вередує,<br />
До часу мужиків ледачий пан мордує, —<br />
Колись до їх усіх смерть в гості примандрує,<br />
То, мов єхлейтар, їм в вікно заторохтить<br />
І по-московській їм гукне: “В паход ітить!”<br />
Не гляне, чи то їх кульками хата вшита,<br />
Чи, може, дереном земляночка накрита, —<br />
Всіх нас сира земля до себе прибере,<br />
Але ледачий так, як добрий, не умре!</p>
<p>Як з Городищ чумак, пішовши в Крим за сіллю,<br />
В дорозі нидіє двадцяту вже неділю,<br />
Обшарпавсь до рубця, в коломазь обліпивсь,<br />
Та ба! та як другі — дощенту не пропивсь,<br />
Щодень, то неборак, знай, молиться все богу,<br />
Щоб швидше дівчину побачити небогу,<br />
І чулих воликів, знай, хльоста батогом,<br />
Поки опиниться перед своїм двором, —<br />
Так Добрість квапиться із світу в домовину,<br />
Терпить нудьгу й біду, пропасницю й гостець,<br />
І так попа він жде в останнюю годину,<br />
Як на великдень всі червоних ждуть яєць.</p>
<p>Але ти, Грицьку, більш, ніж я, учився в школі,<br />
Далеко більш, ніж я, помазавсь ти письмом;<br />
Ти й греків, ти й латин, ти знаєш всіх доволі,<br />
Ти в церков хоч яку годився б буть дяком;<br />
Ти краще Добрості обличчя наригуєш,<br />
Бо й добрий сам єси, і добре всіх малюєш!<br />
Послухай, Грицьку, лиш! чи це тобі втямки,<br />
Як зійдуться, було, до тебе нарубки,<br />
А ти, було, й звелиш граматку їм читати,<br />
А сам почнеш, було, псавтир перевертати,<br />
Скрізь нишпорить — під тмою, мною, здом,<br />
Під азом-ангелом або і в ярмолої<br />
Од палітурочки в часловці до другої,<br />
І спинишся, було, аж на октоїхом,<br />
Та й об якімсь, було, почнеш читать Сократі —<br />
Так гарно, що було аж сумно всидіть в хаті!<br />
Нехай над ним сира земля пером лежить!<br />
Дивіться, хлопці, лиш, — казав ти нам, — глядіть,<br />
Як Добрість на світі живе і умирає,<br />
Як, не злякавшися, кайдани надіває!<br />
З якою радощою держить у руці мишак<br />
І кухличок коли б, скривившись, випиває,<br />
До бога рученьки невинні простягає!<br />
Отак-то, братики, умер Сократ, отак!<br />
Чого ви, дурники? — сказав він веселенько<br />
Своїм заплаканим в хурдизі школярам. —<br />
Чого голосите? Чкурніть лиш ви швиденько<br />
Та дайте півня ви скулаповим попам!<br />
Отак-то, братця, й ви, — казав ти, — хліб ви їжте,<br />
А правду, хоч яким панам вельможним, ріжте!<br />
Не скрізь ледачі так, як грецькії пани,<br />
Хоч скрізь на світі єсть ахвинські брехуни,<br />
І єсть земля така правдива і заможна,<br />
Де правду і панам сказать, як богу, можна.<br />
Дивіться, — ти казав, — як вірний Довгорук<br />
Писульку царську рве із єдноральських рук<br />
І на шматки її із серця роздирає!<br />
Чи бач, як старшина із ляку умирає!<br />
А Довгорук сидить і усом не моргне!<br />
“Ай, що ж ти наробив! — усі заверещали. —<br />
Тепер же поминай, як Довгорука звали!”<br />
А Довгорук сказав: “Не бійтесь за мене!<br />
Нехай лиш прийде сам Петро сюди Великий!<br />
Я покажу, що й він, як всі ми, чоловіки,<br />
Помилиться, згрішить, спіткнеться і впаде,<br />
І ворог той йому, його хто не зведе”.<br />
Аж бач! Таки воно й на правду вийшло, хлопці, —<br />
Прибіг Петро, гукнув, затупав, загурчав,<br />
Уже й був кинувсь бить, але як розпитав,<br />
Аж Довгорукого погладив по головці,<br />
І цмокнув в лисину та ще й перепрохав —<br />
Та ще й на змирщини кіп з п’ять він грошей дав.</p>
<p><em>17 вересня 1817 р.</em><br />
<em>Харків</em></p>

<div></div>