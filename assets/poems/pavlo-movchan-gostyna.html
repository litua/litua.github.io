<strong>Павло Мовчан – Гостина </strong>
<p>Добросте шляху — ти ж додому,<br />
повняться спіллю відра в криниці,<br />
солодко буде у погостівці.<br />
Виросте стіл, як чотири осичини.<br />
Стіни обступлять, цибулею ввінчані,<br />
Матінко наша, при вічній турботності,<br />
нащо викруглюєш яблуко в крашанку —<br />
скачуть сороки по чистому обрусі,<br />
щедрість твою вихваляють — не вихвалять…<br />
Ти підцинобрюєш крила їм щіткою.<br />
Тихосте лугу, де сутінь розбризкана,<br />
стріли назустріч летять нам оперені, —<br />
хто їх верта із дитинства далекого?<br />
Котиться колесо збільшене — з пагорба,<br />
шлях нам підстругує поза калиною.<br />
Зійдемо й ми по траві на узбочину:<br />
білі корови срібло розточують.<br />
Все оце наше — по хмари розхильчасті,<br />
все на осоння спрямоване поглядом;<br />
там твоїм іменем простір наречено<br />
і аж за обрій поглядом зміряно.<br />
Матінко наша, мохом замощуєш<br />
наші шляхи, патериці просушені,<br />
в кухлях за ніч нам джерела вирощуєш:<br />
спрага пекуча завжди по відвідинах.</p>

<div>




</div>

<p>***</p>

<div></div>