<strong>Леся Українка – «Коли втомлюся я життям щоденним…»</strong>
<p>Коли втомлюся я життям щоденним,<br />
Щоденним лихом, що навколо бачу,<br />
Тоді я думку шлю в світи далекі,<br />
Блукає погляд мій в країні мрії.<br />
Що бачу я в далекому просторі?<br />
Прийдешність бачу я, віки потомні.<br />
Мені ввижається, як в тихім, ріднім колі<br />
Старий дідусь навча своїх онуків,<br />
Про давнину справдешні байки править,<br />
Про те, що діялось на нашім світі.<br />
Родинне коло діда оточило,<br />
Сини та дочки, молоді онуки;<br />
Одні уважно, пильно вислухають,<br />
У других тиха мрія в очах сяє.<br />
Онук щонаймолодший сів близенько<br />
Край діда і слідкує його рухи<br />
Палким, уважним поглядом блискучим.<br />
Дідусь мовляє тихо, урочисто:<br />
“Щасливі, дітки, ви, що народились<br />
В лагідний час, в безпечную годину!<br />
Ви слухаєте, мов страшную казку,<br />
Сю розповідь про давні дикі часи.<br />
Так, дітки! світ наш красний, вільний<br />
Темницею здавався давнім людям;<br />
Та й справді, світ сей був тоді темниця:<br />
В кормигу запрягав народ народа,<br />
На вільне слово ковано кайдани.<br />
Півроду людського не звано людьми,<br />
Затято йшов війною брат на брата.<br />
Ви знаєте, що звалося війною?<br />
Тоді війною звали братовбійство<br />
Во ім’я правди, волі, віри, честі,<br />
А кроволиття звалося геройством;<br />
Повинністю громадською – уклінність.<br />
Патріотизмом – лютість до чужинців,<br />
Набожністю – запеклість фанатичну.<br />
Убожеством там звали смерть голодну,<br />
Багатством – награбовані маєтки,<br />
Любов’ю до людей – забаву панську,<br />
Простотою – темноту безпросвітну,<br />
Ученістю – непевнеє блукання,<br />
Бездушну помсту звано правосуддям,<br />
А самоволю деспотичну – правом.<br />
Всім гордим-пишним честь була і слава,<br />
Зневаженим-ображеним погорда.<br />
Загинув би напевно люд нещасний,<br />
Якби погасла та маленька іскра<br />
Любові братньої, що поміж людьми<br />
У деяких серцях горіла тихо.<br />
Та іскра тиха тліла, не вгасала,<br />
І розгорілася багаттям ясним,<br />
І освітила темную темноту, –<br />
На нашім світі влада світла стала!..<br />
Се розповідали мені старії люди,<br />
Не за моєї пам’яті було те”.<br />
Так говорив дідусь. Онук найменший,<br />
Підвівши чоло, ясно подивився,<br />
Уста тремтіли усміхом утішним.<br />
Палала в очах туга ідеалу,<br />
І дід побачив і спитав у хлопця:<br />
“Куди ти дивишся, моя дитино?<br />
Що бачиш ти в далекому просторі?”<br />
“Дідусю, ти страшні казав нам байки,<br />
Я радий, що не бачив лихоліття!”</p>

<div>




</div>

<p>Але в просторі бачу я країну,<br />
Осяйну, наче світло ідеалу.<br />
Неначе світло правди… О, дідусю!<br />
В нас на землі нема такого раю.<br />
Питаєш ти, що бачу я в просторі?<br />
Прийдешність бачу я, віки потомні !</p>
<p>[10 липня 1890 р.]</p>

<div></div>