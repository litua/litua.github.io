<strong>Ліна Костенко – Я кину все. Я вірю в кілометри…</strong>
<p>Я кину все. Я вірю в кілометри —<br />
обвітрені, задихані і злі.<br />
Багато їх у матінки Деметри,<br />
Котра була богінею землі.<br />
О, розмотай шляхи мені, богине!<br />
Світ за очі від себе забіжу.<br />
Рятуй мене, врятуй мене, бо гине<br />
моя душа, задивлена в чужу.<br />
Так ніжно, так беззахисно, так віддано,<br />
так всупереч тверезому уму.<br />
Врятуй мене розлукою і віддалю,—<br />
ні спогаду з тобою не візьму.<br />
В гірких оазах сонячної цедри,<br />
де грім тримає зливу в рукаві,<br />
де тільки версти, дерев’яні зебри,<br />
пасуться в запорошеній траві,—<br />
хай буде степ, хай буде ліс і гори,<br />
хай вибухне земна твоя пралють,<br />
коли лихі на око семафори<br />
мені дорогу смутком переллють!</p>

<div></div>