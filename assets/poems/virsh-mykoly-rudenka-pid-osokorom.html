<strong>Микола Руденко – Під осокором</strong>
<p>З лісів мордовських знову, як на горе,<br />
Туман повзе — підсинена мара.<br />
Ти вже забрунькувався, осокоре?<br />
Воно й не дивно, братчику. Пора.</p>
<p>Ти змалку радості отут не бачив.<br />
Бо сталось так — хотів чи не хотів,—<br />
Що виріс ти, похилий небораче,<br />
Серед колючих табірних дротів.</p>
<p>Була тут смерть, лилася кров солона —<br />
Нехай минає це без вороття.<br />
Ось на тобі закаркала ворона —<br />
І тепло в грудях: все ж таки життя.</p>
<p>На тіні схожі, від повітря п’яні,<br />
Старі діди, обрубки доль лихих.<br />
Вдихають перші запахи весняні,<br />
Що долітають із лісів глухих.</p>
<p>Що там поміж ялин цвіте весною?<br />
Є влітку, мабуть, ягоди й гриби.<br />
Але вкажіть, з якого перегною,<br />
З чиєї безпросвітньої судьби?</p>

<div>




</div>

<p>Піти б оглянути. Проте не скоро<br />
Я доживу до отакого дня.<br />
Спиняюсь під мордовським осокором.<br />
Що нашому, дніпровському, рідня.</p>
<p>І ніби чую, як нуртують соки.<br />
Отож минула ще одна зима.<br />
Якась подоба задумів високих<br />
Завісу темну в грудях підійма.</p>
<p>Нараз туди вриваються духмяно<br />
І запахи, і звуки, й кольори<br />
Землі, що нині теж від соків п’яна,—<br />
Землі, де рястом зацвіли бори.</p>
<p>Де зеленіють придніпровські луки.<br />
Де між дубів уже просохла путь.<br />
А материнські мозолясті руки<br />
У теплий ґрунт картопельку кладуть.</p>
<p>З книжками діти вибігли із хати,<br />
Корівка голос подає здаля…<br />
Моя обкрадена, моя багата,<br />
Моя в століттях скривджена земля!</p>
<p>Чи я тебе, святу, колись побачу,<br />
Хоча б в останні передсмертні дні?<br />
Чи, може, від самотності заплачу<br />
І в ґрунт чужий впаду на чужині?</p>
<p><em>01.04.1978</em></p>

<div></div>