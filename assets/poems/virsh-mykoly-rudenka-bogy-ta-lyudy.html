<strong>Микола Руденко – Боги та люди</strong>
<p>По–різному молилися Природі:<br />
Одні над нею Бога вознесуть,<br />
А хтось — такого більше у народі —<br />
В ній розпізнає материнську суть.</p>
<p>Лише царі не кидали гонитву,<br />
Яку перейняли в сліпих чортів:<br />
Святі чуття, закладені в молитву,<br />
На себе кожен обернуть хотів.</p>
<p>Та хоч царя над світом цим убогим<br />
Підносили, мов сонячне дитя,<br />
Усе ж помазаник той перед Богом<br />
Людиною лишався за життя.</p>

<div>




</div>

<p>Один лиш раз живого, а не мощі,<br />
Наставив Богом історичний плин.<br />
І мармуровій постаті на площі<br />
Вклонятись мусив грішний землянин.</p>
<p>Рабів замучених вбивала варта,<br />
А голод навіть велетнів боров.<br />
Людське життя ні шеляга не варте —<br />
Скрізь по кар’єрах кам’яніла кров.</p>
<p>І загуло над гнівними синами,<br />
Зриваючи фальшиву позолоть:<br />
— Хай краще цар небесний править<br />
нами,<br />
Аніж боги, що мають людську плоть!..</p>
<p>…Та не ловіть капканами старими<br />
Поета, як малого школяра:<br />
Було це, люди, в стародавнім Римі,<br />
Коли йому вмирать прийшла пора.</p>
<p><em>20.01.1974</em></p>

<div></div>