<strong>Марта Тарнавська – Над рікою </strong>
<p>Вже сірий день між горами розтанув,<br />
мов у долоні кучерявий сніг.<br />
Коли йдемо з тобою між каштани —<br />
сріблом алеї стеляться до ніг.</p>
<p>З гори, де замок, сходить ніч на місто<br />
поміж ліхтарень стройовий шпалір,<br />
і світел мерехтить ярке намисто<br />
над білим містом нині, замість зір.</p>

<div>




</div>

<p>Мов привиди, понад водою звисли<br />
засніжені-замаяні мости.<br />
Біжать з рікою невловимі мислі,<br />
і мрії рвуться в далечінь плисти.</p>
<p>Ми слухаємо, як ріка говорить,<br />
а музика її не знає меж.<br />
В ріку сніжинки падають, мов зорі,<br />
і гомін дзвонів із церковних веж.</p>
<p>1946</p>

<div></div>