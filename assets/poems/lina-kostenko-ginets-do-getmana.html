<strong>Ліна Костенко – Гінець до гетьмана </strong>
<p><strong>Розділ IV</strong></p>
<p>Тим часом гінець доганяє світання<br />
і клаптями ночі доточує дні.<br />
І кожна хвилина, здається, – остання,<br />
і крихта надії кричить йому: “Ні!”<br />
О скільки нам, Боже, ти степу одміряв!<br />
Долини і кручі, – якби навпростець!<br />
Трубіж, Переяслав, Дніпро, Трахтемирів…<br />
– Невже я не встигну? Невже це кінець?!<br />
У Києві – пекло. У Хвастові – чорно.<br />
Кипить і клекоче усе за Дніпром.<br />
Коли б хоч не пізно. Якби позавчора.<br />
Який він повільний, цей клятий пором!<br />
В полях Подніпров’я, од крові обдутих,<br />
де завжди хтось цілить тобі межи пліч,<br />
коня поміняти в козацьких радутах<br />
і мчати, і мчати крізь день і крізь ніч!<br />
Скрадатись, як звір, у корчах побережних,<br />
задихану втому звіряти лісам.<br />
Я зроду ненадидів тих, обережних.<br />
Сьогодні, тепер, обережний і сам.<br />
Уперше в житті, за весь вік, за це літо,<br />
уперше в роду, де не знали страху,<br />
я вижити мушу, я мушу вціліти,<br />
я мушу об’їхати смерть на шляху.<br />
Прости мені, земле, простіть мені, трави!<br />
Не дбав я про славу, не дбав про майно, –<br />
я мушу вернутись живий до Полтави,<br />
а там хоч і вмерти, мені все одно.<br />
Неси мене, коню…</p>
<p>коли б хоч не пізно…</p>
<p>Шляхи перекриті… і варта не спить…<br />
Якщо я впаду, –</p>
<p>неврятована пісня,</p>
<p>задушена пісня в петлі захрипить!</p>
<p>Над Білою Церквою смуга багряна,<br />
і змилені коні аж лука стають.<br />
Усі до Богдана і всі од Богдана –<br />
із тьми виростають і в тьмі розтають.<br />
Спіткнувся мій кінь об димучі руїни.<br />
Чи в таборі гетьман? – якби хоч знаття.<br />
Тут, може, ідеться про долю країни! –<br />
а я про чиєсь там одненьке життя!</p>
<p>…Гетьман підняв безсонням обпалені очі.<br />
Гетьман сидів за похідним столом у шатрі.<br />
Троє старшин – у рубцях, у кривавому клоччі –<br />
прямо із бою – говорили про бій на Дніпрі.<br />
Писар Виговський сидів над листами поточними.<br />
Кожної миті хитнутись могли терези.<br />
Гетьман підписував ще один лист до Потоцького.<br />
Гетьман приймав посла від Карач-Мурзи.<br />
Табір не спав, готовий піднятись щомиті.<br />
Іскра ввійшов – шатро вже було без дверей,<br />
світло свічок у трійчатих шандалах із міді<br />
тьмяно сахнулося в чорних крилах кирей.<br />
Змовкли старшини, і стихли справи поточні.<br />
Хитрі посли переставили вуха словам.<br />
Гетьман підняв безсонням обпалені очі.<br />
– Полк у дорозі! – з порога сказав Іван.</p>
<p>– Іскро, Іване, –</p>
<p>Хмельницький підвівся з-за столу. –</p>

<div>




</div>

<p>Дяка Полтаві, прислала такого гінця.<br />
Щось мало статись, твоєї печалі достойне? –<br />
Іскра промовив: – Полтава карає співця. –<br />
Вислухав гетьман. Спитав про підстави й причини.<br />
Джурі звелів подбати про гостя як слід.<br />
– Зміниш коня. І хоч трохи хай відпочине. –<br />
Раптом замовк. І великою тугою зблід.</p>
<p>Посли устали з липової лави.<br />
Блигомий світ – в Рокитне із Полтави.<br />
Буває ближче з іншої країни,<br />
ніж тут – на Україну з України.<br />
Виговський вийшов, причинивши двері.<br />
Сто різних справ кричало на папері.<br />
Іван устав і вийшов вслід за джурою.<br />
Стояли лави в килимах порожні,<br />
фотель німецький з набивною шкурою,<br />
залізом ковані шкатунки подорожні.<br />
І, обхопивши голову руками,<br />
сидів Хмельницький у тому шатрі…<br />
та образ Спаса, вибитий на камені…<br />
та те перо в тому каламарі…</p>
<p>…Про що він думав, сам на сам з собою,<br />
опівночі, напередодні бою?<br />
Який душа несла його тягар,<br />
про що тоді він радився із Богом? –<br />
те знає лиш перо і каламар,<br />
де срібний лев боровся з однорогом.</p>
<p>Накинувши на плечі чорну ферязь,<br />
Гелену, може, згадував найбільш,<br />
і власне горе, пережите ще раз,<br />
зробило душу зрячою на біль.</p>
<p>Чи згадував Гордія Чурая,<br />
оті шляхи до слави найкоротші,<br />
де перемога, з горя нічия,<br />
дивилась мертвим в незакриті очі.<br />
А він, тоді ще писар войськовий,<br />
підписував ту прокляту угоду.</p>
<p>…Недогарок згасивши восковий,<br />
він, може, знову думав про свободу?<br />
Що якось так складається воно,<br />
роки ідуть, свобода ледве дише,<br />
що наче ж і не писар він давно,<br />
а знов угоду прокляту підпише.</p>
<p>Чи думав про Марусині пісні,<br />
такі по Україні голосні,<br />
що й сам не раз в поході їх співав,<br />
і дивував, безмірно дивував, –<br />
що от скажи, яка дана їй сила,<br />
щоб так співати, на такі слова!<br />
Вона хоч кари легшої просила?<br />
Чурай був теж гаряча голова.</p>
<p>…Чи думав про ту голову відтяту,<br />
поставлену в Полтаві у ті дні.<br />
Чи про дівча, що закричало: “Тату!” –<br />
і перейшов той стогін у пісні.</p>
<p>Чи що в Полтаві, там же, у Полтаві,<br />
Чурай Марусю, у такій неславі,<br />
Чурай Марусю, у такій ганьбі! –<br />
до зашморгу вестимуть у юрбі.<br />
І не здригнеться наш пісенний край…<br />
І море гнівом не хлюпне на сушу…<br />
І попелом розвіяний Чурай<br />
безсмертним болем дивиться у душу…</p>
<p>Тим часом кінь іржав біля шатра.<br />
Ввійшов Іван. І, щойно з-під пера,<br />
Богдан подав наказ гетьманський свій –<br />
уже печаттю скріплений сувій.</p>
<p>***</p>

<div></div>