<strong>Дмитро Павличко – “Коли на кримському базарі…” </strong>
<p>Коли на кримському базарі<br />
Тебе запродали в гарем,<br />
Ти виплакала очі карі,<br />
І в світ пішла з поводирем.</p>
<p>Воліла нипати сліпою<br />
І жебрати біля церков,<br />
Ніж мав би тішити тобою<br />
Султан свою студену кров.</p>

<div>




</div>

<p>А нині ти сама в Стамбулі,<br />
Навикла вже до поганьби,<br />
Купця шукаєш на поснулі<br />
Грудей твоїх черстві хліби.</p>
<p>Та я тебе не проклинаю<br />
І непорочності не вчу,<br />
Я тільки сліпну од одчаю,<br />
Бо ти стоїш як сіль вочу.</p>
<p>***</p>

<div></div>