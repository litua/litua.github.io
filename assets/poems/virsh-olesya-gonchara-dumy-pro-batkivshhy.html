<strong>Олесь Гончар – Думи про Батьківщину</strong>
<p>Здрастуй, мій сонячний краю,<br />
Ти снишся мені і тут,<br />
Серцем щодня я літаю<br />
До тебе, за бистрий Прут.</p>
<p>Як пишуть листи солдати,<br />
Тужливо стає мені.<br />
Кому ж мені написати,<br />
Якій догукнути рідні?</p>
<p>Той — мамі, а той — дружині,<br />
Той — сестрам, а той — братам.<br />
А я напишу — Україні!<br />
Сонцю її і степам,</p>

<div>




</div>

<p>Сивим, як згадки, могилам,<br />
Що тонуть в імлі голубій,<br />
Шляхам, окутаним пилом,<br />
Якими пішли ми в бій.</p>
<p>Бачу далекі вершини<br />
В тумани повитих Карпат.<br />
Може, моя то Вкраїна<br />
Біліє черідкою хат?</p>
<p>Слово, в бою огрубіле,<br />
У тому краю забрини,<br />
Де вишні в убранні білім<br />
Мене виглядають з війни.</p>
<p><em>1944</em></p>

<div></div>