Іван Андрусяк – Чотири сонети повільної смерті<p><strong>1.</strong></p>
<p>він нині не побачить паркана<br />
він мусить вуха воском затуляти<br />
іде вода у гості до теляти<br />
така сама як небо та сумна</p>
<p>теля не хоче пити бо теля<br />
ще не кохалось бо воно невинне<br />
сп’яніле поміж запахів і звивин<br />
воно блукає мозком коваля</p>
<p>тож ланцюга коваль не докує<br />
до паркана не зможе присилити<br />
ані теля ані життя своє</p>
<p>в куфайку як у мозок заповитий<br />
він буде жити навіть буде жити<br />
та вже йому вода вухами б’є</p>
<p><strong>2.</strong></p>
<p>я буду помирати восени<br />
коли розчервонілий капельмейстер<br />
не кобуру одягне а капейстру<br />
і сплющений оркестр кріпосний</p>
<p>затягне одержимо білу фугу<br />
і опаде звиваючись на дно<br />
і доки кавалерам все одно<br />
танцюють дами по блідому кругу</p>
<p>як по блідому ложу бо поблід<br />
зеленочолий стриманий апостол<br />
бо догорає свічка як болід</p>
<p>бо біля скроні зупинився постріл<br />
застигла постіль і застиг компостер<br />
а хто мене везтиме в новий світ</p>
<p><strong>3.</strong></p>

<div>




</div>

<p>це синтаксис обвуглених печер<br />
тут диким медом пахнуть печериці<br />
до цинамону миґдалю кориці<br />
торкаюсь не губами а плечем</p>
<p>тут в попільниці сірий пес дріма<br />
як дим недопаленої цигарки<br />
тут на пательні догорають шкварки<br />
неначе зорі але це дарма</p>
<p>це через кому а рудий лінгвіст<br />
двокрапку на фарватері виводить<br />
і знову м’ясо плісніє бо піст</p>
<p>і знов на антикварному комоді<br />
чортнадцять літ мугичуть акафіст<br />
тасуючись як карти у колоді</p>
<p><strong>4.</strong></p>
<p>а зрештою чи слухай чи конай<br />
чи ручкайся як тать із парканами<br />
тобі вже не намариться фундамент<br />
а тільки жовтий висохлий курай</p>
<p>і ти поставиш чайник на плиту<br />
і висиплеш посічену заварку<br />
а зрештою ні холодно ні жарко<br />
то нащо ти благаєш порятуй</p>
<p>вода до горла камінь принесе<br />
вода загатить каменем ворота<br />
до білого притулку медресе</p>
<p>і будуть гланди судорожно потай<br />
той камінь розтираючи на поташ<br />
надіятись що це іще не все</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>