Андрій Любка – Спроби самогубства<p>Вірші – це невдалі спроби самогубства,<br />
Дощ починається з хмари, смерть починається з<br />
Осені, ти починаєшся з мене,<br />
Стежити за годинником – це ніби проростання трави,<br />
Ніколи не забуду як ти танцювала у темряві,<br />
втомлена і без музики, ніколи не забуду цю осінь, це лезо, ці<br />
вени, зашморг, твій язик, наче ніж, по шиї.</p>
<p>Піклуватися про бродячих собак, вичитувати пожовтілі<br />
ґазети , розчісувати волосся. Розкривати євангеліє<br />
на будь-якій сторінці, довго читати, довго читати вголос так,<br />
ніби це я на початку нашої ери ходив по світу, так, ніби<br />
це я брехав апостолам, так, ніби це мене<br />
розіп’яли.</p>
<p>Спілкуватися з поетами, всякими іншими художниками-<br />
Скульпторами-акторами, стежити за розвитком політичних подій,<br />
Так, ніби телевізор – це величезне вікно у простір.<br />
Найбільше чомусь люблю фотографуватися на голих<br />
Ландшафтах, скажімо, восени, дуже жалкую, що<br />
Неможливо сфотографувати запах, те, що поза кадром,<br />
Тому мушу описувати, довгі вервечки слів<br />
Нанизуючи на стандартний папір, мушу багато<br />
Пити, аби писати, просто багато пити, просто<br />
Багато писати.</p>

<div>




</div>

<p>Ніколи не забуду як ти танцювала у темряві, бо<br />
Дощ починається з хмари, смерть<br />
Починається з осені, ти починаєшся з мене.</p>
<p>Ти залишаєшся у моїх спогадах, наче на проявлених<br />
Фотоплівках, найчастіше згадую тебе, перебуваючи в<br />
Темряві (під час сну, наприклад), найчастіше згадую<br />
Тебе танцюючою в темряві: без<br />
Музики, втомлену, але щасливу.</p>
<p>Ти любиш мене? – питає тебе Ісус,<br />
відрізаючи вухо Ван Гогу.</p>
<p>Час від часу, аби змінити життя, приймаю іслам<br />
Чи вступаю до якоїсь комуністичної партії,<br />
Розважаюся примітивно, майже відмовившись<br />
Від наркотиків, усуваюся від сексу, пам’ятаючи як<br />
Ти танцювала у темряві. Надзвичайно багато уваги<br />
Приділяю приготуванню їжї, збиранню опалого листя,<br />
Жолудів, старанно підкопую молоді дерева, дощ<br />
Починається з хмари, смерть починається з осені,<br />
Ти починаєшся з мене.</p>
<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>