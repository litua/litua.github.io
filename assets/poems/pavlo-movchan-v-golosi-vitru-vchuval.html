<strong>Павло Мовчан – “В голосі вітру вчувалися зміни…” </strong>
<p>В голосі вітру вчувалися зміни,<br />
ніби напнулось товсте полотно:<br />
падали мури, рушились стіни,<br />
і вивільнялось з лушпиння зерно.<br />
Псалми почув був провіяним слухом,<br />
ніби хтось холод з грудей видихав,<br />
і полотно уповільненим рухом<br />
разом з тобою в сувій загортав…<br />
Зором побіленим далеч побачив,<br />
рухалась вітру туга течія:<br />
знизу — холодна, а зверху — гаряча<br />
і сизувата, мов тінь, по краях.<br />
В тому потоці світлі крижини<br />
тихо, дворуко в далеч пливли,<br />
і мерехтіли сталеві зернини<br />
посередині, де душі були.<br />
Мабуть, мандрівка в небіжчиків довга —<br />
перепливати ж вічний потік:<br />
простір короткий, та довга дорога,<br />
довгий переплив з боку на бік.<br />
О, віднеси ті осколки та кулі,<br />
вітре лелечий, за обрій-межу,<br />
смерті насіння, як яйця зозуля,<br />
не підкидай у чарунку чужу…<br />
Числа зітри, скаламутивши розум,<br />
щоб траєкторія кулі пішла<br />
криво, щоб простір не дихав морозом,<br />
холодом криці замість тепла…<br />
Простір розмий, щоб жоднісінька з ліній<br />
не просувалась від «а» та до «б»,<br />
хай кружеля лиш пташине насіння<br />
і засіває дно голубе.<br />
Хай похвалою псалми лунають<br />
вітрові, небу, хмарам, землі<br />
і відлітають за зграєю зграя<br />
разом з словами — з вуст журавлі.</p>

<div>




</div>

<p>***</p>

<div></div>