<strong>Микола Вінграновський – Слава художнику</strong>
<p>В небо піднявшись, осінь прощалася в небі з Москвою,<br />
Падали стиглі червінці на скроні землі молодої.<br />
Тихо стояли ми всі перед очима учителя свого.<br />
Тихо світилися ми лиш одним запитанням до нього,<br />
Поки не мовив він слова, дивлячись в будучні весни:<br />
“Все забувається” губиться в зміні годин бистролетних,<br />
В зміні годин лиш прощення нема за вподіяні вчинки і рухи.<br />
Горе людині, коли недовір’ям стрічає свій ранок,<br />
Важко, хто день свій пізнав нелюбов’ю до нього,<br />
Гірко, хто вечір прокляв свій за марність страждань і тривоги.<br />
Слава, хто все не забув, не згубив, не простив на землі цій!”<br />
Так говорив він, і осінь його зігрівала долоню,<br />
Так повторили ми, так ми повторюєм досі.<br />
В стиглому небі прощання повільно кричало і гусло,<br />
І запеклося над нами червоною раною сонця на сході…<br />
Вище і вище здіймаймось нині під гору у зрілість.<br />
Ллється згори наша мужність, єдине, що нам необхідне.<br />
Добре, учителю, що ти небокраї підняв нам людського стремління,<br />
Добре, що ти нас на крила узяв у довір’ї своєму,<br />
Добре, що ти нас збентежив красою великого серця,<br />
Добре, що ти в наші руки поклав несподівано Землю,<br />
Землю поклав, щоб злітати могли ми над нею для щастя,<br />
Добре, що ти наша совість і мужня упевненість наша.<br />
Слава тобі!</p>

<div>




</div>

<p><em>1956</em></p>

<div></div>