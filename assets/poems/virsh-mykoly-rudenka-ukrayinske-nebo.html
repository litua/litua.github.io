<strong>Микола Руденко – Українське небо</strong>
<p>Над Україною небо, коване в кузні громів,<br />
Бурями переоране, мов штормовий океан.<br />
Вдень і вночі снуються пасма їдких димів,<br />
І на козацькі плавні падає чорний туман.</p>
<p>Не застогну від того, що перерита земля —<br />
Всюди вона сьогодні здиблена дном догори.<br />
Тут іще є вербиця та на лужку теля,<br />
І до старого тину хиляться явори.</p>
<p>Може, для відпочинку нам їх доба залиша —<br />
Скреготом хижої сталі ще оглушили не все…<br />
Над Україною небо, наче скорботна душа,<br />
Що предковічну втому в череві хмар несе.</p>
<p>А поза хмарами зорі. Що вам відомо про них?<br />
Не телескопом, а вістрям тріснутого журавля<br />
Через важкі сувої газових хмар курних<br />
Зоряний дух у надра спрагло прийма земля.</p>
<p>Ген придивіться: з неба по деревині старій,<br />
Що журавлем називають, на лугову сіножать<br />
Гномики полум’яні рясно, за роєм рій,—<br />
Мов світлячки вечірні,— линуть, течуть,<br />
біжать.</p>

<div>




</div>

<p>Хто це — космічні пришельці? Де ж голубі<br />
кораблі?..<br />
Чи метеорна пороша образ новий здобува?..<br />
І відчування дивні ширяться по землі —<br />
Щось таємниче, грізне зорям шепоче трава.</p>
<p>Мовби ті гноми завтра лицарями оживуть,<br />
Велетнями воскреснуть серед ударів грози.<br />
З душ і очей спливає та вікова каламуть,<br />
Котрої ми набрались ще з кріпосної лози.</p>
<p>В запічках щось героїчне згадують сонні діди.<br />
Плаває понад лугами сизий вербовий пушок.<br />
Брязкають відра в криницях — і виринає<br />
з води<br />
Місяць, мов гола дитина, звільнена<br />
від пелюшок.</p>
<p>Над Україною небо, як материнська душа,<br />
Змучена, розіп’ята на перехресті віків.<br />
Сонце в свою дорогу стомлено вируша.<br />
Тихо зітхають плавні —душами козаків.</p>
<p><em>23.02.1974</em></p>

<div></div>