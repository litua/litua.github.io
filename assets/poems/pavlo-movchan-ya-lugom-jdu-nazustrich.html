<strong>Павло Мовчан – “Я лугом йду — назустріч вітер віє…” </strong>
<p>Я лугом йду — назустріч вітер віє,<br />
вбирає тіло всю його широкість,<br />
і грудка серця, звітрившись, маліє<br />
і тяжчає у грудях з кожним кроком.</p>
<p>І все, що увійшло було у мене,<br />
все вивіялось подувом скаженим…<br />
Найперша ти розкрила вітру руки,<br />
так ніби вік жила в мені з принуки,<br />
і радісно відлинула в далінь,<br />
штовхаючи попереду ще й тінь.</p>
<p>А другим — брат… Він якось непомітно<br />
із мене випав, прокружляв сирітно<br />
і полетів наобзирці туди ж,<br />
процвенькавши з перестраху, як чиж.</p>
<p>А третім він…— А ти куди летиш?<br />
Дрібнесенький, легенький, як пушина?<br />
Я впав у крик, звертаючись до сина.<br />
Він гріб повітря криво, неуміло,<br />
і вітер шарпав випростане тіло,<br />
жбурляючи то вгору, то донизу…</p>

<div>




</div>

<p>І крик мій списом пролітав поблизу…<br />
І я заплющив очі, щоб не бачить,<br />
як його сонце поторка гаряче.<br />
Та крізь повіки бачив, бачив згляд,<br />
як друзі випадають, вдаль летять…</p>
<p>Збезважена, спустошена до дна,<br />
давно б злетіла плоть моя сумна,<br />
та її серце вгору не пускало:<br />
воно було — піщинонька дрібна,<br />
та аж по горло в землю заганяло…</p>
<p>Подужчав вітер — вивіявся крик,<br />
як із свічада, випурхнув двійник<br />
із мого тіла. Не лице — личина…<br />
Поморщена. Згорбатіла вже спина…</p>
<p>Він підлетів і хрипко запитав:<br />
— Ну що, лайдаче, ти мене впізнав? —<br />
Угору глипнув коротко впівока:<br />
над головою висла кривобока<br />
стареча плоть…<br />
Я ж — тінь її глибока…<br />
І, наче било, серце калатало,<br />
вщухаючи, спиняючись… помалу…</p>
<p>***</p>

<div></div>