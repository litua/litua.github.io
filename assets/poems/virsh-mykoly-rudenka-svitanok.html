<strong>Микола Руденко – Світанок</strong>
<p><em>Синові Валерію</em></p>
<p>В світанковий туман між старих ясенів<br />
Ми пірнаємо з сином — ловити линів.</p>
<p>Ще не видно води, ще діяльні бобри<br />
Не сховались в глибінь водяної нори.</p>
<p>Наче мудрих наук нерозгадану суть,<br />
Над водою вони осокора гризуть.</p>
<p>Там, де ледь рожевіє ранковий туман,<br />
Шарудить в очереті ікластий кабан.</p>
<p>Спершу сіра, а в небі уже золота<br />
Понад озеро злякана чапля зліта</p>

<div>




</div>

<p>І урочиста мить, вікова таїна —<br />
Над заплавою куля встає вогняна.</p>
<p>Хто ж вона — чи розумна істота, чи, мо’,<br />
Тільки піч, біля котрої ми живемо?..</p>
<p>Соком вишні над нами забарвлена синь.<br />
І вдивляється в неї замріяний син.</p>
<p>І ворушиться в ньому небесне й земне —<br />
Те, що змалечку мучило також мене.</p>
<p>Те, без чого життя на землі — не життя:<br />
Тільки їжа та сон — без думок, без пуття,</p>
<p>Те, без чого батьки й звироднілі сини<br />
Животіють, як в мулі ледачі лини.</p>
<p><em>14. 02.1977</em></p>

<div></div>