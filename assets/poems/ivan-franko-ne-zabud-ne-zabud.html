<strong>Іван Франко – «Не забудь, не забудь…»</strong>
<p>Не забудь, не забудь<br />
Юних днів, днів весни, –<br />
Путь життя, темну путь<br />
Проясняють вони.<br />
Злотих снів, тихих втіх,<br />
Щирих сліз і любви,<br />
Чистих поривів всіх<br />
Не встидайсь, не губи!<br />
Бо минуть – далі труд<br />
В самоті і глуші,<br />
Мозолі наростуть<br />
На руках і душі.<br />
Лиш хто любить, терпить,<br />
В кім кров живо кипить,<br />
В кім надія ще лік,<br />
Кого бій ще манить,<br />
Людське горе смутить,<br />
А добро веселить, –<br />
Той цілий чоловік.<br />
Тож сли всю життя путь<br />
Чоловіком цілим<br />
Не прийдесь тобі буть –<br />
Будь хоч хвилечку ним.<br />
А в поганії дні,<br />
Болотянії дні,<br />
Як надія пройде<br />
І погасне чуттє,<br />
Як з великих доріг<br />
Любві, бою за всіх<br />
На вузькі та круті<br />
Ти зійдеш манівці,<br />
Зсушить серце жура,<br />
Сколять ноги терни, –<br />
О, тоді май життя<br />
Вдячно ти спом’яни!<br />
О, тоді ясні сни<br />
Оживлять твою путь…<br />
Юних днів, днів весни<br />
Не забудь, не забудь!</p>

<div>




</div>

<p>10 іюня 1882</p>

<div></div>