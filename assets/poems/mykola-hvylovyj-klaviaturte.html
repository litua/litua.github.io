<strong>Микола Хвильовий – Клавіатурте </strong>
<p>Клавіатурте розум, почуття і волю —<br />
клавіатурте!<br />
Шукайте метрополію свідомого життя.</p>
<p>Собака почуває проміння сонця,<br />
а ти — о чоловіче — ти знаєш блиск<br />
байдужих зорь?</p>
<p>Кінцеві межі кучугурять<br />
і вишкіряються з пітьми,<br />
а там нікчемність: атом — нуль<br />
Куди це вітер так війнув<br />
з пітьми?</p>
<p>Пустіть по тирсі Арімана<br />
свій гострий нюх!<br />
Пізнайте все в віках і над віками.</p>

<div>




</div>

<p>Майдани в марності загрузли —<br />
у калюжах<br />
…не мітингуйте мій пафос!<br />
Бреде слизька і мрячна осінь.<br />
Ми чули-бачили і вибухи, і морок —<br />
чи то сузір’я мріяли в снігах,<br />
коли по рейках семафорів<br />
пливла зелена<br />
фантазійна<br />
путь?</p>
<p>А сьогодні ваше ізмарагдове слово —<br />
на чорта?<br />
На чорта, коли нема молитви?<br />
Кінь непідкований негідний,<br />
кінь непідкований по брукові не побіжить,<br />
а ми хочемо —<br />
без межі,<br />
д’ех — без межі!</p>
<p>Молимося тобі, невідомість минулого,<br />
сучасного і майбутнього.<br />
Молимося мудрості і віку, і секунди.<br />
бо наша молитва — жага все-всепізнання.</p>
<p>Клавіатурте розум, почуття і волю!<br />
Клавіатурте!.</p>

<div></div>