<strong>Павло Мовчан – “Предовгим поглядом, що за літа сягає…” </strong>
<p><em>Діду Кузьмі</em></p>
<p>Предовгим поглядом, що за літа сягає,<br />
вже бачиш рай і хмар летючих зграї.<br />
Слова відходять, звуки відлітають,<br />
чіткішає обрис запашного краю.</p>
<p>Душа мовчить, готова до відльоту,<br />
відштовхує ненатлицю-скорботу,<br />
вилущується з утлого одіння,<br />
розвівши руки, врізані в коліна.</p>

<div>




</div>

<p>Цегляна хата, біла шкаралуща,<br />
стовпи димів, непроходима пуща,<br />
і небо гне метелик безіменний,<br />
біліє чисто, відліта тихенно.</p>
<p>Колишня втіха, насолода плоті<br />
металом стали, що гірчить у роті…<br />
— Ні, ні, не треба того раювання,<br />
якщо таке гірке на смак прощання.<br />
А чи безсмертя для душі потрібне,<br />
якщо вона залишиться безрідна?</p>
<p>Ще треба ложку вистругать онуку,<br />
прожити, мов останню, кожну мить<br />
і на безсмертя взять тоді заруку,<br />
якщо, мов ланці, душі сполучить.</p>
<p>***</p>

<div></div>