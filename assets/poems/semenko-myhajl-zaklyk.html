<strong>Семенко Михайль – Заклик</strong>
<p>Не будьте, не будьте такими затурбованими —<br />
На Хрещатику ніччю немає хмар.<br />
Не робіть, не робіть обличчя зосередкованими,<br />
Викиньте кишеньковий словар.</p>
<p>Засвітіть в чорну ніч електрику безжурну,<br />
Уявіть, що навколо — храм.<br />
Полюбіть, полюбіть зруйнованість мурну —<br />
Більше немає, немає драм.</p>

<div>




</div>

<p>Увільніться обачно від похмурості банної,<br />
Здеріть голову до аеропланних препон.<br />
Не визнавайте мудрості<br />
і від туги безнастанної<br />
Заведіть грамофон.</p>
<p>Я не люблю бачить вас зосередкованими,<br />
Вас зв’язує кишеньковий словар.<br />
Відчуйте душу душею незатурбованою,<br />
На Хрещатику ніччю немає хмар.</p>
<p>***</p>

<div></div>