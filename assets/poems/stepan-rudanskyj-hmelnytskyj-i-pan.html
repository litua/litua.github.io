<strong>Степан Руданський – Хмельницький і пани</strong>
<p>Стали колись Хмельницького<br />
Ляхи підмовляти,<br />
Щоби нашу Україну<br />
З Польщею з’єднати.</p>
<p>А Хмельницький їм говорить:<br />
«Сядьте, добрі люди!<br />
Послухайте мої байки,<br />
Чи правдива буде?..</p>
<p>Ото був собі господар,<br />
Мав їдного сина,<br />
І любив він його щиро —<br />
Сказано, дитина…</p>
<p>Любив його, як дитину,<br />
Годив, як паняті;<br />
Але в того чоловіка<br />
Був і вуж при хаті.</p>
<p>І, бувало, як дитина<br />
За обід сідає,<br />
В тую пору із-під печі<br />
І вуж вилізає…</p>
<p>І що дитя йому кине,<br />
Що само упаде,<br />
Вуж полізе позбирає,<br />
Вуж і тому радий!..</p>
<p>Але раз дитя почало<br />
Із вужем дрочитись,<br />
Дрочилося-дрочилося,<br />
Далі стало битись.</p>
<p>Вуж до піни розізлився,<br />
Укусив дитину;<br />
Аж надходить і господар<br />
В ту лиху годину…</p>
<p>Як ударив по вужеві,<br />
То хвіст і остався,<br />
А вуж, живий, та безхвостий,<br />
У нору сховався…</p>
<p>Нема в хаті вже дитини,<br />
І вужа не стало;<br />
А тим часом господарство,<br />
Як вода, спливало.</p>

<div>




</div>

<p>В рік ісплила вся маєтність,<br />
Всі його пожитки,<br />
Ба вже й на нім не осталось<br />
Ні рубця, ні нитки.</p>
<p>Іде, бідний, до ворожки;<br />
Світить вона свічі,<br />
Посиділа-погадала,<br />
Каже: «Чоловіче!</p>
<p>Мав-ись,— каже,— чоловіче,—<br />
Ти вужа хатнього!<br />
Все багатство, вся маєтность —<br />
Все було від нього.</p>
<p>А як ти з ним посварився,<br />
А може, й побився,<br />
То ото ж ти через теє<br />
Усього лишився!..»</p>
<p>Повертається господар<br />
До своєї хати,<br />
Прислонився коло печі<br />
Та й став вужа звати…</p>
<p>Вилізає вуж безхвостий<br />
Та й став говорити:<br />
«Ні вже,— каже,— чоловіче,<br />
Разом нам не жити!</p>
<p>Скілько ти на мене глянеш —<br />
Зараз пригадаєш,<br />
Що довіку через мене<br />
Ти сина не маєш!</p>
<p>Скілько я на тебе гляну,<br />
Зараз пригадаю,<br />
Що довіку через тебе<br />
Я хвоста не маю.</p>
<p>Буду тобі, чоловіче,<br />
Все добро робити,<br />
Але разом із тобою<br />
Я не буду жити!..»</p>
<p>Отак воно, добрі люди!<br />
Польща — то дитина,<br />
Король польський — то господар,<br />
А вуж — Україна!..»</p>

<div></div>