<strong>Герасим’юк Василь – Анна</strong>
<p>Нині не так схне, як учора.<br />
А сіна — з краю у край.<br />
Сонця нема. Громадільниня хвора.<br />
Анно!<br />
Боже помагай!<br />
Веріт, ліжників повна комора.<br />
Більш очей не зривай.<br />
Витряси ті, що зіткала вчора.<br />
Анно!<br />
Боже помагай!<br />
Ходить горою з граблями й косою,<br />
А ночами тче і тче…<br />
І тихо співає: <i>на камені стОю…</i><br />
Анно,<br />
постій іще.</p>

<div></div>