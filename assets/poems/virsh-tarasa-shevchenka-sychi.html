<strong>Тарас Шевченко – Сичі</strong>
<p>На ниву в жито уночі,<br />
На полі, на роздоллі,<br />
Зліталися поволі<br />
Сичі<br />
Пожартувать,<br />
Поміркувать,<br />
Щоб бідне птаство заступить,<br />
Орлине царство затопить<br />
І геть спалить.<br />
Орла ж повісить на тичині.<br />
І при такій годині<br />
Республіку зробить!<br />
І все б, здавалося? А ні,<br />
Щоб не толочили пашні<br />
(Воно було б не диво,<br />
Якби хто інший), на тій ниві<br />
Сильце поставив. А то зирк!<br />
Таки голісінький мужик<br />
Поставив любо. Та й пішов<br />
В копиці спать собі, а рано,<br />
Не вмившися, зайшов<br />
Гостей довідать… «Та й погані!<br />
Усі до одного сичі,—<br />
Оце тобі вари й печи!»<br />
Щоб не нести додому<br />
Таке добро, то повбивав,<br />
А інших гратися оддав,<br />
Приборканих, воронам,<br />
І не сказав нікому.</p>

<div>




</div>

<p><em>[Друга половина 1848, Косарал]</em></p>

<div></div>