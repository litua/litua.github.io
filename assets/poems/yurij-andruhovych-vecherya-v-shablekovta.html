Юрій Андрухович – Вечеря в шаблековтача<p>Він має щось від різника або від самурая<br />
Його ножі то попурі для джазових музик<br />
Уста розкрито як врата все до мікрона грає<br />
Важливо губи розтягти і зберегти язик</p>
<p>Дванадцять дуже гострих страв ножі стилети фінки<br />
Гімнастика для щік зубів трахеї язика<br />
Та тільки шабля над усе дивіться українки<br />
Бо шабля зоряна межа для нього козака</p>
<p>Вона це промінь що гряде в його жертовне тіло<br />
Ковтай ковтай ковтай її коли як не тепер<br />
Повітря геть легеням зась і серце вниз осіло<br />
А він порожній наче дух і чуйний мов сапер</p>

<div>




</div>

<p>Вона зникає в ньому вся наткнувшись на кишечник<br />
Ми кричимо давай давай лякай своєю грою<br />
Від наших вигуків і слів огидних недоречних<br />
На ньому проступає біль і він стікає кров’ю</p>
<p>А ми дивилися на все волали біс і браво<br />
Немов у цирку чи на з’їзді зрештою або<br />
На кінофільмі де герой життя віддав за справу<br />
Аж ружа крові процвіла крізь горло і жабо</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>