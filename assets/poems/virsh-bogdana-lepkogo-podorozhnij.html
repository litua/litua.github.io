<strong>Богдан Лепкий – Подорожній</strong>
<p>Глухе, бездушне отупіння<br />
Напало на землю. Квіти мруть,<br />
Поля байдужно снігу ждуть,<br />
А хмари висять, як каміння.</p>
<p>Часами вітер набіжить<br />
І сірим туманом повіє.<br />
Село в долині бовваніє<br />
І п’яним сном дрімає-спить.</p>

<div>




</div>

<p>Погасло світло. Зачинились<br />
Од зимна двері. Вірні пси<br />
В солому з вухами зарились,<br />
Лиш шум блукає по межі.</p>
<p>Лиш стежкою попід плотами<br />
Йде голод — сіл щорічний гість.<br />
Держить в руках мужицьку кість<br />
І грізно зиркає очами.</p>
<p><em>1901</em></p>

<div></div>