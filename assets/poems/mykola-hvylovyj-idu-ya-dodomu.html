<strong>Микола Хвильовий – Іду я додому</strong>
<p>Вечір.<br />
Іду я додому, на захід, в посьолок.<br />
Плечі<br />
Болять.<br />
І хмари по небу накупчились в сволок,<br />
Останнії плями зорі миготять.</p>
<p>Чогось повернувся, дивлюсь — над заводом<br />
Посіяно сотню зірок-ліхтарів…<br />
Ой що ж то, ой що то?.<br />
Зомлів.</p>

<div>




</div>

<p>І радість буяла, а в шумний будинок<br />
Від мене пролинув весни первоцвіт,<br />
Бо й небо не встигло зірчанку розкинуть,<br />
Як наші сріблястих огнів краєвид.</p>
<p>Іду я додому, на захід, в посьолок,<br />
Мурашка по тілу і раптом в плече,<br />
А хмара — чавунний, розпатланий сволок —<br />
За сонцем русявим тече….</p>

<div></div>