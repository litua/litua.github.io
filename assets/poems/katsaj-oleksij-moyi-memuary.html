<strong>Кацай Олексій – Мої мемуари</strong>
<p>Коли я зістарюсь,<br />
то напишу мемуари<br />
про височину майбуття,<br />
в якому я плив повсякденно<br />
всупереч хвилям<br />
похмурого часу<br />
моря століть.</p>
<p>Про те майбуття,<br />
що повсякчас<br />
виносить сотні наруг<br />
від теперішнього, але ліпить<br />
з байдужих молекул хвилин<br />
прийдешнього сяючу брилу і тягар<br />
тисячів буденних думок<br />
тягне уверх.</p>

<div>




</div>

<p>Незалюднений<br />
острове Майбутнє,<br />
ти став притулком<br />
для прибульців і для втікачів!<br />
На твоїх стрімких берегах<br />
ми будували палац<br />
зо зухвало синього неба<br />
і довго вчились<br />
дихати разом вітром зірок.</p>
<p>І не було вороття<br />
в країни-для-сліпців,<br />
в поселення-для-безмовних,<br />
в заповідники застиглих часів.</p>
<p>Коли я зістарюсь, то, мабуть,<br />
створю мемуари<br />
з віршів та мелодій, але<br />
чи зістарюсь я?..</p>
<p>Народився я в майбутті.</p>

<div></div>