<strong>Павло Мовчан – Весняне сонце </strong>
<p>Тепер навіщо, сонце, ніжності?<br />
Немов й не ти мене ізрадило.<br />
Відчутні весняні розбіжності,<br />
сумні твої денні оглядини…<br />
Смолисті пальці позлипалися,<br />
волосся круто пересолене,<br />
п’явки очей порозповзалися —<br />
вже не зв’язати їх і колесом…<br />
Неначе суччя з тіла випало —<br />
струмує холод усередину,<br />
на вітрі голосно поскрипую,<br />
покреслений уздовжньо крейдою…<br />
Тепер ведеш по зморшках променем,<br />
губ тріщину мечем розщеплюєш,<br />
щоб висвітлить єство гріховнеє<br />
і виповнити тіло теплістю.<br />
Та в нього, мов залізо, врізалось<br />
щось незнайоме та обтяжливе,<br />
і твої ласки вже припізнені,<br />
я ж бо відсутнім часом вражений…<br />
В кулястій пам’яті ні спогаду<br />
про холод й снігову налицину.<br />
І два відбитки вже не сходяться:<br />
відсутнє давнє, а це — вицвіло.<br />
Але свідомість із проміжності<br />
площин вихитується п’явкою,<br />
щоб присмоктатися до ніжності<br />
твоєї, сонце, мов до пакола.<br />
Ой, сонце, ти усіх ошукуєш,<br />
бо світлі дні стають оманами,<br />
теплом усякнувши, ти з муками<br />
виходиш з тіла — кров’ю й ранами.</p>

<div>




</div>

<p>***</p>

<div></div>