<strong>Надія Ковалюк – Хороший мій, далекий мій, не мій…</strong>
<p>Хороший мій, далекий мій, не мій…<br />
Твої долоні ще для мене рідні.<br />
На серці досі віє буревій,<br />
Не розтопились ще сніги тогідні…</p>
<p>З надією збудовані мости<br />
Стоять до мого серця непорушно.<br />
І на душі ще досі тільки ти.<br />
Від іншого тепла мені вже душно.</p>
<p>Навіщо я ту ніжність берегла?<br />
Невже,щоб комусь іншому віддати?<br />
Чому я не з тобою, не твоя?<br />
Навіщо душу знов кладу за грати?</p>

<div>




</div>

<p>Якщо в житті чиясь чужа рука<br />
Мені дістане зірочку із неба –<br />
Я не відмовлюсь, може хоч вона<br />
Мені покаже стежечку до тебе…</p>
<p>Ось так я і живу, хороший мій…<br />
Пишу в душі листи тобі щоденно…<br />
Одне прохання: зберегти зумій<br />
Останній міст, який веде до мене…</p>
<p>Якщо життя для тебе втратить зміст,<br />
Від відчаю дійдеш самого краю,-<br />
Над прірвою – стоятиме цей міст…<br />
І він тебе врятує…обіцяю…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>

<div></div>