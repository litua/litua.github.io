<strong>Яновський Юрій – Присвята</strong>
<p>Високо в небі соколи літали,<br />
Далеко в море гості випливали,<br />
І парус — парус — парус доганяв.<br />
Надувши груди білі, йшли фрегати,<br />
Над морем місяць уставав солдатом<br />
І просторінь шляхів охороняв.</p>

<div>




</div>

<p>Веселий день любови кочової!<br />
На палубі вино і брязкіт зброї!<br />
І плюскіт хвиль, неначе крик коня.<br />
Надувши груди білі, йшли фрегати,<br />
Над морем місяць уставав солдатом<br />
І просторінь шляхів охороняв.</p>
<p>Любовна міць на палубі рухливій,<br />
На кораблі, що йде, мов білий привид,<br />
Й зорю на щоглу, як ліхтар, підняв.<br />
Надувши груди білі, йшли фрегати,<br />
Над морем місяць уставав солдатом<br />
І просторінь шляхів охороняв.</p>

<div></div>