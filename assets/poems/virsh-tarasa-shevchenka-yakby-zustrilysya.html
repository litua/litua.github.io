<strong>Тарас Шевченко – Якби зустрілися ми знову</strong>
<p>Якби зустрілися ми знову,<br />
Чи ти злякалася б, чи ні?<br />
Якеє тихеє ти слово<br />
Тойді б промовила мені?<br />
Ніякого. І не пізнала б.<br />
А може б, потім нагадала,<br />
Сказавши: «Снилося дурній».<br />
А я зрадів би, моє диво!<br />
Моя ти доле чорнобрива!<br />
Якби побачив, нагадав<br />
Веселеє та молодеє<br />
Колишнє лишенько лихеє.<br />
Я заридав би, заридав!<br />
І помоливсь, що не правдивим,<br />
А сном лукавим розійшлось,<br />
Слізьми-водою розлилось<br />
Колишнєє святеє диво!</p>

<div>




</div>

<p><em>[Друга половина 1848, Косарал]</em></p>

<div></div>