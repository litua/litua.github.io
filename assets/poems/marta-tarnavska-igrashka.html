<strong>Дмитро Загул – Іграшка </strong>
<p><em>All the king’s horses and all the king’s men</em><br />
<em> couldn’t put Humpty together again.</em></p>
<p>Різьблена, дерев’яна,<br />
цвяхована чорною бляшкою,<br />
сувенір-люлька<br />
— родич привіз з України.</p>
<p>П’ятилітній Іванко<br />
— внучок мій найстарший —<br />
відкриває-закриває:<br />
сподобалась іграшка.</p>
<p>Раптом біжить переляканий<br />
— в оці тремтить сльозинка —<br />
в руках уламки люлечки,<br />
шматки різьбленого дерева.<br />
Поламалося!… Бабо…<br />
я не хотів…</p>

<div>




</div>

<p>Каже баба Іванкові:<br />
не журися, хлопчику,<br />
це не ти поламав —<br />
воно давно поламалося,<br />
але баба зліпила докупи<br />
і воно було ніби-ціле,<br />
але не справді.</p>
<p>Це була така собі<br />
ніби-іграшка,<br />
але баба знала,<br />
що прийде день,<br />
коли треба буде<br />
глянути правді ввічі:<br />
сказати:<br />
Це — ні до чого,<br />
і — викинути.</p>
<p>1992</p>

<div></div>