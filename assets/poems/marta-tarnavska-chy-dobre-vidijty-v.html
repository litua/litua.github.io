<strong>Марта Тарнавська – “Чи добре відійти від батьківщини…” </strong>
<p>“Чи добре відійти від батьківщини<br />
і весь свій вік прожити в чужині?<br />
(Хоч би які були на те причини!)”</p>
<p>Я знаю, що ти скажеш, друже, — “Ні!<br />
Хто раз пішов у світ, щоб не вертатись,<br />
той біль і гріх рахує в множині:</p>
<p>не може він на рідну землю стати,<br />
ні житом на чорноземі рости,<br />
ні коренем у глибину вростати,</p>
<p>ні словом рідним, теплим і простим,<br />
ділитися з людьми, неначе хлібом,<br />
ані в прийдешнє зводити мости</p>

<div>




</div>

<p>синів синами й внуками — малі бо<br />
в обличчі невмирущості народу<br />
політики, що вправо йдуть чи вліво.”</p>
<p>“Так. Еміґрант — без дому, і без роду,<br />
мандрівником самотнім йде у світ,<br />
планети дивну пізнає природу,</p>
<p>відгадує прадавній людський міт<br />
і вчиться жити з гідністю, на волі,<br />
чужих батьків вивчати заповіт,</p>
<p>і, зрозумівши суть складної долі<br />
народу, що страждає від прокази,<br />
шукає ліків — вперто і поволі —</p>
<p>і гине в ролі цій, як камікадзе.”</p>
<p>1982</p>

<div></div>