<strong>Іван Світличний – Моя свобода</strong>
<p>Свободу не втікати з бою,<br />
Свободу чесності в бою,<br />
Любити те, що сам люблю,<br />
А не підказане тобою,</p>
<p>Свободу за любов мою<br />
Хоч і накласти головою,<br />
А бути все ж самим собою, —<br />
Не проміняю на твою,</p>

<div>




</div>

<p>Ліврейську, жебрану, ледачу,<br />
Вертку, заляпану, як здачу,<br />
Свободу хама й холуя.</p>
<p>Несу свободу в суд, за грати,<br />
Мою від мене не забрати —<br />
І здохну, а вона — моя.</p>

<div></div>