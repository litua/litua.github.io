<strong>Василь Стус – Чого ти ждеш?</strong>
<p>Чого ти ждеш? Скажи — чого ти ждеш?<br />
Кого ти виглядаєш з-перед світу?<br />
Кого ти сподіваєшся зустріти,<br />
а най і стрінеш — віри не доймеш?<br />
Тамтого світу закуток глухий,<br />
а в ньому жінка, здумана зігзиця,<br />
шепоче спрагло: боже, най святиться,<br />
о най святиться край проклятий мій.</p>

<div>




</div>

<p>Ще видиться: чужий далекий край<br />
і серед степу, де горить калина —<br />
могила. Там ридає Україна<br />
над головою сина: прощавай.<br />
I плачуть там, видушуючи з себе<br />
сльозу навмисну, двоє ворогів,<br />
радіючи, що син той не любив<br />
ні України, ні землі, ні неба.<br />
I всує хилиться висока тінь<br />
чужого болю. Пустинь України<br />
безмежнішає в цьому голосінні,<br />
аж перемерзла луниться глибінь<br />
опівнічна.<br />
Кого ж ти, демон зла,<br />
кленеш, кленеш, кленеш і проклинаєш?<br />
Кого з самого себе викликаєш?<br />
Свою недолю? Грудочку тепла<br />
під попелом століть? Кого ж ти ждеш?<br />
Невже сподієшся колись дожити,<br />
щоб мовити чеканню: Все. Ми квити.<br />
Ти забираєш, буцімто даєш.</p>

<div></div>