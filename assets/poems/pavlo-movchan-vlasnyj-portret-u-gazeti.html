<strong>Павло Мовчан – Власний портрет у газеті </strong>
<p><em>(З циклу «Фотокартки»)</em></p>

<div>




</div>

<p>В марнотах розуму, у пізнанні неситім<br />
так праглось осягти і все збагнуть,<br />
що й не помітив, як літа прожито,<br />
крізь шибку криги дивишся в майбуть…<br />
Днів скільки залишилось? Небагато…<br />
Чому ж ти не обчислюєш і їх?<br />
Адже кружляють стрілки й коліщата,<br />
відома швидкість, та знайомий біг…<br />
Але ж боїшся. Дивишся під ноги —<br />
де не ступнеш, там шелестить папір:<br />
газетами намощена дорога,<br />
але портрета все не вхопить зір.<br />
За крок портрет повторюється знову,<br />
але його розпласкує ступня,<br />
в очах тобі мелькоче щось знайоме,<br />
знайомий хтось когось наздоганя.<br />
Та ще в тобі годинник цокотливий,<br />
прикваплюючи, рухатись велить.<br />
І шелескоче паперова злива,<br />
хоч вісь зірви та зупинись на мить.<br />
І той портрет розмножений впізнаєш,<br />
і з кожного щось вічне забери —<br />
папір жовтіє, довгий шлях — в безкрає,<br />
і що не крок — портрет горить, горить…</p>
<p>***</p>

<div></div>