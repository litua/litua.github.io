<strong>Іван Франко – «Тяжко-важко вік свій коротати…»</strong>
<p>Тяжко-важко вік свій коротати<br />
У незнання сумерці німім,<br />
І хилитись, і в ярмі стогнати,<br />
До могили простогнати в нім.<br />
Тяжко-важко вік цілий боліти,<br />
А не знати навіть, де болить;<br />
Мучитись у горі, а не вміти<br />
Того горя й крихточку вменшить.<br />
А ще тяжче бачити всю муку,<br />
Знати добре джерело її,<br />
Але не могти подати руку<br />
Тому брату, що так стогне в тьмі.<br />
А ще тяжче гаряче бажати<br />
Волі, правди, братньої любви,<br />
Шарпатись у путах, гризти крати,<br />
А на волю встати не могти.</p>

<div>




</div>

<p>1878</p>

<div></div>