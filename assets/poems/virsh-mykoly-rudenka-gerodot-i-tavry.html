<p>Реміння, звившись, мов руда змія,<br />
Над веслами по голих спинах ляска.<br />
У колеса історії своя —<br />
З людської крові видобута змазка.</p>
<p>Та все ж веселка набира снаги —<br />
Підводиться із хвиль, мов з пліч титанів.<br />
Відкрилися таврійські береги —<br />
Громаддя скель і тіні від платанів.</p>
<p>Ледь ворушив орел крилом легким —<br />
Мов посланий, щоб гори сторожити.<br />
А берег дихав спокоєм таким,<br />
Що тут би тільки олімпійцям жити.</p>
<p>Халупи таврів мріли поміж скель<br />
Під пальмами на тихому осонні.<br />
І забагнулось: хай би корабель<br />
Тут якір викинув у води сонні.</p>
<p>Ще Кліо не поставила свою<br />
Незрушну ногу в цій вологій ріні.<br />
Можливо, тут, у цім земнім раю,<br />
Ще не гніздиться зло в людськім<br />
корінні.</p>
<p>Можливо, діти цих земних широт<br />
Ще не навчились відливати стріли.<br />
Як мріяв він, суворий Геродот,<br />
Про край, де убивати ще не вміли!</p>
<p>Нехай для себе він не набере<br />
Подій, котрі завершувались боєм.<br />
Нехай сама історія помре —<br />
Аби лиш люди не робились гноєм…</p>

<div>




</div>

<p>Та що це височить, кудлате, мов<br />
Жмут кожушини на дебелій палі?<br />
З обрубка шиї мляво капле кров,<br />
Очинці зяють — неживі, запалі.</p>
<p>Над димарем, що видно з далини,<br />
Понад дахами із рудої глини<br />
Стирчали голови. Чиї вони?<br />
Хто настромив їх на оті жердини?</p>
<p>Там всюди, певно, трупних мух рої,<br />
Бо голови стирчать па кожній хаті.<br />
І, мабуть, хизувались хазяї:<br />
Якщо одна — це вбогі,<br />
Три — багаті…</p>
<p>О Аполлоне! Де ж він є — твій рай?..<br />
І Гсродота тяжко занудило.<br />
Гей, стерновий! Хуткіше відвертай —<br />
Вагою тіла вирівняй кормило.</p>
<p>Бо душу місить, притьмом обляга,<br />
Оте страшне берегове намисто.<br />
Людино, хто ти? де твоя нога<br />
Ступила — там незатишно й нечисто.</p>
<p>Та вчись, історику, ходити там,<br />
Де кров племен серед пісків загусла.<br />
Тобі належить дати лад вікам,<br />
А не подіям визначати русла.</p>
<p>Як не мудруй, не вийде на твоє —<br />
Від тебе сховано кінці й початки.<br />
Одне лишається: пиши, як є —<br />
Нехай себе розгадують нащадки.</p>
<p><em>24.01.1986, Сибір</em></p>

<div></div>