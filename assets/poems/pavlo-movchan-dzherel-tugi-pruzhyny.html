<strong>Павло Мовчан – Джерел тугі пружини </strong>
<p>Виштовхують пісок джерел тугі пружини,<br />
виштовхується соком з бростинок ранній цвіт,<br />
виштовхується все в космічну порожнину,<br />
і вивергнутий т и уже в наступну днину,<br />
аби засвідчить вкотре, що життєповний світ.</p>
<p>Та щоб його розгледіть,<br />
ти тнеш на клапті зором<br />
розгорнутий сувоєм суцільний краєвид:<br />
дві сосни, кипарис, шмат вицвілого моря<br />
і берег кам’яний, який тобі не збрид.</p>
<p>На клапті зору птах то вигулькне, то щезне,<br />
то сосни засвистять, то вклякне кипарис,<br />
то хмара набіжить, то сутінь височезна<br />
обрушиться раптово, неначе скирта, вниз.</p>
<p>А хвиля то хлюпне, то лагідно відлине,<br />
то молоком скипить, то валом набіжить.<br />
На ширину очей синіє скибка днини,<br />
в якій ти безтурботно життя зміг би прожить.</p>
<p>Та варто глянуть вбік,<br />
звильнуть на мить очима —<br />
і запримітиш те, що не ввійшло в пейзаж:<br />
літають наркомани в солодких клубах диму,<br />
на урядовій дачі пес виконавчо грима<br />
і при залізній брамі стоїть незмінний страж.</p>

<div>




</div>

<p>На ширину очей, яких не обкарнати,<br />
стоять колони ночі й пусті проміжки дня.<br />
І світлом фосфоричним облиті батько-мати —<br />
йдуть променем окличним — за ними вся рідня.</p>
<p>За спиною у тебе залізо розпікають,<br />
щоб утопити в тіло твоє тавро «куркуль»,<br />
за спиною у тебе лунає: — Каїн! Каїн! —<br />
І жовчний оцет цідять від спраги в черепку.</p>
<p>За спиною у тебе у храмі яму рили…<br />
Замість хреста на бані клен троєрукий ріс.<br />
За спиною у тебе відтяті тліють крила,<br />
і тонко, наче пилка, дзвенів щербатий ліс.</p>
<p>Ти крутонувсь на місці, неначе веретено,<br />
і краєвид сувоєм на себе намотав.<br />
І наркотичний дим, і зміїв презелених…<br />
Зосталася довкола безлика пустота…</p>
<p>Де кипарис? Де сосни? Де синя латка моря?<br />
Ввійшли у берег хвилі, улігся час у цвіт.<br />
Спіщаніло усе, усе всмокталось зором,<br />
і ти, ніби піщинка, теж падаєш в зеніт.</p>
<p>***</p>

<div></div>