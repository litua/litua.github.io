<strong>Іван Котляревський – Енеїда (ч.V)</strong>
<p><strong>Частина п’ята</strong></p>
<p>Біда не по дерев’ях ходить,<br />
І хто ж її не скуштовав?<br />
Біда біду, говорять, родить,<br />
Біда для нас — судьби устав!<br />
Еней в біді, як птичка в клітці;<br />
Запутався, мов рибка в сітці;<br />
Терявся в думах молодець.<br />
Ввесь світ, здавалось, зговорився,<br />
Ввесь мир на його напустився,<br />
Щоб розорить його вкінець.</p>
<p>Еней ту бачив страшну тучу,<br />
Що на його війна несла;<br />
В ній бачив гибель неминучу<br />
І мучивсь страшно, без числа.<br />
Як хвиля хвилю проганяла,<br />
Так думка думку пошибала;<br />
К олімлським руки протягав,<br />
Надеждою хоть підкреплявся,<br />
Но переміни він боявся,<br />
І дух його ізнемогав.</p>
<p>Ні ніч його не вгамовала,<br />
Він о війні все сумовав;<br />
І вся коли ватага спала,<br />
То він по берегу гуляв,<br />
Хоть з горя сильно ізнемігся;<br />
Мов простий, на піску улігся,<br />
Та думка спати не дала.<br />
Скажіть, тогді чи дуже спиться,<br />
Як доля против нас яриться<br />
І як для нас фортуна зла?</p>
<p>О сон! З тобою забуваєм<br />
Все горе і свою напасть;<br />
Чрез тебе сили набираєм,<br />
Без тебе ж мусили б пропасть.<br />
Ти ослабівших укріпляєш,<br />
В тюрмі невинних утішаєш,<br />
Злодіїв снищами страшиш;<br />
Влюблених ти докупи зводиш,<br />
Злі замисли к добру приводиш,<br />
Пропав — од кого ти біжиш.</p>
<p>Енея мислі турбовали,<br />
Но сон таки своє бере;<br />
Тілесні сили в кім охляли,<br />
В тім дух не швидко, та замре.<br />
Еней заснув і бачить снище:<br />
Пред ним стоїть старий дідище,<br />
Обшитий весь очеретом;<br />
Він був собі ковтуноватий,<br />
Сідий, в космах і пелехатий,<br />
Зігнувсь, підпершися ціпком.</p>
<p>«Венерин сину! Не жахайся, —<br />
Дід очеретяний сказав, —<br />
І в смуток дуже не вдавайся,<br />
Ти гіршії біди видав;<br />
Війни кривавой не страшися,<br />
А на олімпських положися,<br />
Вони все злеє оддалять.<br />
А що мої слова до діла,<br />
Лежить свиня під дубом біла<br />
І тридцять білих поросят.</p>
<p>На тім-то берлозі свиноти<br />
Іул построїть Альбу-град,<br />
Як тридесять промчаться годи.<br />
З Юноною як зробить лад.<br />
Однаково ж сам не плошайся,<br />
З аркадянами побратайся,<br />
Вони латинцям вороги:<br />
Троянців з ними як з’єднаєш,<br />
Тогді і Турна осідлаєш,<br />
Все військо виб’єш до ноги.</p>
<p>Вставай, Енею! Годі спати,<br />
Вставай і богу помолись,<br />
Мене ти мусиш такжє знати:<br />
Я Тібр старий! — ось придивись.<br />
Я тут водою управляю,<br />
Тобі я вірно помагаю,<br />
Я не прочвара, не упир,<br />
Тут будеть град над городами,<br />
Поставлено так між богами…»<br />
Сказавши се, дід в воду — нир.</p>
<p>Еней пробуркався, схопився<br />
І духом моторнійший став;<br />
Водою тібрською умився,<br />
Богам молитви прочитав.<br />
Велів два човни знаряджати,<br />
І сухарями запасати,<br />
І воїнів туди саджать.<br />
Як млость пішла по всьому тілу:<br />
Свиню уздрів під дубом білу<br />
І тридцять білих поросят.</p>
<p>Звелів їх зараз поколоти<br />
І дать Юноні на обід,<br />
Щоб сею жертвою свиноти<br />
Себе ізбавити од бід.<br />
Потім в човни метнувсь хутенько,<br />
Поплив по Тібру вниз гарненько<br />
К Евандру помочі просить;<br />
Ліси, вода, піски зумились,<br />
Які се два човни пустились<br />
З одвагою по Тібру плить.</p>
<p>Чи довго плив Еней, — не знаю,<br />
А до Евандра він доплив;<br />
Евандр, по давньому звичаю,<br />
Тогді для празника курив,<br />
З аркадянами веселився,<br />
Над варенухою трудився,<br />
І хміль в їх головах бродив:<br />
І тілько що човни уздріли,<br />
То всі злякалися без міри,<br />
Один к троянцям підступив.</p>
<p>«Чи по неволі, чи по волі? —<br />
Кричить аркадський їм горлань. —<br />
Родились в небі чи — чи долі?<br />
Чи мир нам везете, чи брань?»<br />
«Троянець я, Еней одважний,<br />
Латинців ворог я присяжний! —<br />
Еней так з човна закричав. —<br />
Іду к Евандру погостити,<br />
На перепутті одпочити,<br />
Евандр цар добрий, я чував».</p>
<p>Евандра син, Паллант вродливий,<br />
К Енею зараз підступив;<br />
Оддав поклон дружелюбивий,<br />
До батька в гості попросив.<br />
Еней з Паллантом обнімався<br />
І в його приязнь заставлявся.<br />
Потім до лісу почвалав,<br />
Де гардовав Евандр з попами,<br />
Зо старшиною і панами.<br />
Еней Евандрові сказав:</p>
<p>«Хоть ти і грек, та цар правдивий,<br />
Тобі латинці вороги;<br />
Я твій товариш буду щирий,<br />
Латинці і мені враги.<br />
Тепер тебе я суплікую<br />
Мою уважить долю злую<br />
І постояти за троян.<br />
Я кошовий Еней-троянець,<br />
Скитаюсь по миру, мов ланець,<br />
По всім товчуся берегам.</p>
<p>Прийшов до тебе на одвагу,<br />
Не думавши, як приймеш ти:<br />
Чи буду пити мед, чи брагу?<br />
Чи будем ми собі брати?<br />
Скажи, і руку на — в завдаток,<br />
Котора, бач, не трусить схваток<br />
І самих злійших нам врагів.<br />
Я маю храбрую дружину,<br />
Терпівших гіркую годину<br />
Од злих людей і од богів.</p>
<p>Мені найбільше доїдає<br />
Рутульський Турн, собачий син;<br />
І лиш гляди, то і влучає,<br />
Щоб згамкати мене, як блин.<br />
Так лучче в сажівці втоплюся<br />
І лучче очкуром, вдавлюся,<br />
Ніж Турнові я покорюсь.<br />
Фортуна не в його кишені;<br />
Турн побува у мене в жмені!<br />
Дай поміч! — я з ним потягнусь».</p>
<p>Евандр мовчав і прислухався,<br />
Слова Енеєві ковтав:<br />
То ус крутив, то осміхався.<br />
Енеєві одвіт сей дав:<br />
«Еней Анхізович, сідайте,<br />
Турбації не заживайте,<br />
Бог милостив для грішних всіх;<br />
Дамо вам війська в підпомогу.<br />
І провіанту на дорогу,<br />
І грошеняток з якийсь міх.</p>
<p>Не поцурайтесь хліба-солі,<br />
Борщу скоштуйте, галушок;<br />
Годуйтесь, кушайте доволі,<br />
А там з труда до подушок.<br />
А завтра, як начне світати,<br />
Готово військо виступати,<br />
Куди ви скажете, в поход;<br />
За мной не буде остановки;<br />
Я з вами не роблю умовки,<br />
Люблю я дуже ваш народ».</p>
<p>Готова страва вся стояла,<br />
Спішили всі за стіл сідать;<br />
Хоть деяка позастивала,<br />
Що мусили підогрівать.<br />
Просілне з ушками, з грінками<br />
І юшка з хляками, з кишками,<br />
Телячий лизень тут лежав;<br />
Ягни і до софорку кури,<br />
Печені разної три гури,<br />
Багацько ласих тож потрав.</p>
<p>Де їсться смачно, там і п’ється,<br />
Од земляків я так чував;<br />
На ласеє куток найдеться,<br />
Еней з своїми не дрімав.<br />
І, правда, гості доказали,<br />
Що жить вони на світі знали:<br />
Пили за жизнь — за упокой;<br />
Пили здоров’я батька з сином,<br />
І голь-голь-голь, мов клин за клином,<br />
Кричать заставив на розстрой.</p>
<p>Троянці п’яні розбрехались<br />
І чванилися без пуття,<br />
З аркадянками женихались,<br />
Хто так, а хто і не шутя.<br />
Евандр точив гостям розкази,<br />
Хвалив Іраклові прокази,<br />
Як злого Кака він убив;<br />
Якії Как робив розбої,<br />
І що для радості такої<br />
Евандр і празник учредив.</p>
<p>Всі к ночі так перепилися,<br />
Держались ледве на ногах;<br />
І на ніч в город поплелися.<br />
Які іти були в силах.<br />
Еней в керею замотався,<br />
На задвірку хропти уклався,<br />
Евандр же в хату рачки ліз;<br />
І там, під прилавком зігнувшись<br />
І цупко в бурку завернувшись,<br />
Захріп старий во весь свій ніс.</p>
<p>Як ніч покрила пеленою<br />
Тверезих, п’яних-всіх людей,<br />
Як хріп Еней од перепою,<br />
Забувши о біді своєй,<br />
Венера без спідниці, боса,<br />
В халатику, простоволоса,<br />
К Вулкану підтюпцем ішла;<br />
Вона тайком к Вулкану кралась,<br />
Неначе з ним і не вінчалась,<br />
Мов жінкой не його була.</p>
<p>А все то хитрость єсть жіноча,<br />
Новинкою щоб підмануть;<br />
Хоть гарна як, а все охоча<br />
Іще гарнійшою щоб буть.<br />
Венера пазуху порвала<br />
І так себе підперезала,<br />
Що вся на виставці була;<br />
Косинку нарошно згубила,<br />
Груднину так собі одкрила,<br />
Що всякого б з ума звела.</p>
<p>Вулкан-коваль тогді трудився,<br />
Зевесу блискавку ковав.<br />
Уздрів Венеру, затрусився,<br />
Із рук і молоток упав.<br />
Венера зараз одгадала,<br />
Що в добрий час сюди попала,<br />
Вулкана в губи зараз черк;<br />
На шию вскочила, повисла,<br />
Вся опустилась, мов окисла,<br />
Білки під лоб, — і світ померк.</p>
<p>Уже Вулкан розм’як, як кваша,<br />
Венера те собі на ус.<br />
За діло, ну! — бере, бач, наша!<br />
Тепер під його підоб’юсь:<br />
«Вулкасю милий, уродливий!<br />
Мій друже вірний, справедливий!<br />
Чи дуже любиш ти мене?»<br />
«Люблю, люблю, божусь кліщами,<br />
Ковадлом, молотом, міхами,<br />
Все рад робити для тебе».</p>
<p>І прилабузнивсь до Кіпріди,<br />
Як до просителя писець.<br />
Їй корчив разні милі види,<br />
Щоби достать собі ралець.<br />
Венера зачала благати<br />
І за Енеєчка прохати,<br />
Вулкан йому щоб допоміг:<br />
Енеєві зробив би збрую<br />
Із сталі, міді, — золотую,<br />
Такую, щоб ніхто не зміг.</p>
<p>«Для тебе? — ох, моя ти плітко! —<br />
Вулкан задихавшись сказав. —<br />
Зроблю не збрую, чудо рідко,<br />
Ніхто якого не видав;<br />
Палаш, шишак, панцир зо щитом,<br />
Все буде золотом покрито,<br />
Як тульськії кабатирки;<br />
Насічка з черню з образками,<br />
І з кунштиками, і з словами,<br />
Скрізь будуть брязкальця, дзвінки».</p>
<p>А що ж, не так тепер буває<br />
Проміж жінками і у нас?<br />
Коли чого просити має,<br />
То добрий одгадає час<br />
І к чоловіку пригніздиться,<br />
Прищулиться, приголубиться,<br />
Цілує, гладить, лескотить,<br />
І всі сустави розшрубує,<br />
І мізком так завередує,<br />
Що сей для жінки все творить.</p>
<p>Венера, в облако обвившись.<br />
Махнула в Пафос оддихать,<br />
Од всіх в світелці зачинившись,<br />
Себе там стала розглядать.<br />
Краси пом’яті розправляла;<br />
В волоссі кудрі завивала,<br />
Ну п’ятна водами мочить.<br />
Венера, як правдива мати,<br />
Для сина рада все оддати,<br />
З Вулканом рада в кузні жить.</p>
<p>Вулкан, до кузні дочвалавши,<br />
Будить зачав всіх ковалів;<br />
Свинець, залізо, мідь зібравши,<br />
Все гріти зараз ізвелів.<br />
Міхи престрашні надимають,<br />
Огонь великий розпаляють,<br />
Пішов тріск, стук од молотів.<br />
Вулкан потіє і трудиться.<br />
Всіх лає, б’є, пужа, яриться,<br />
К роботі приганя майстрів.</p>
<p>І сонце злізло височенько,<br />
Уже час сьомий ранку був,<br />
Уже закушовав смачненько,<br />
Хто добре пінної лигнув;<br />
Уже онагри захрючали,<br />
Ворони, горобці кричали,<br />
Сиділи в лавках крамарі;<br />
Картьожники же спать лягали,<br />
Фіндюрки щоки підправляли,<br />
В суди пішли секретарі.</p>
<p>А наші з хмелю потягались,<br />
Вчорашній мордовав їх чад:<br />
Стогнали, харкали, смаркались,<br />
Ніхто не був і світу рад.<br />
Не дуже рано повставали<br />
І льодом очі протирали,<br />
Щоб освіжитись на часок.<br />
Потім взялись за оковиту<br />
І скликали річ посполиту —<br />
Поставить, як іти в поход.</p>
<p>Тут скілько сотень одлічили<br />
Аркадських жвавих парубків<br />
І в ратники їх назначили;<br />
Дали їм в сотники панів.<br />
Дали значки їм з хоругвою,<br />
Бунчук і бубни з булавою,<br />
Списів, мушкетів, палашів.<br />
На тиждень сала з сухарями,<br />
Барильце з срібними рублями,<br />
Муки, пшона, ковбас, коржів.</p>
<p>Евандр, Палланта підозвавши,<br />
Такі слова йому сказав:<br />
«Я, рать Енею в поміч давши,<br />
Тебе начальником назвав.<br />
А доки в паці будеш грати?<br />
З дівками день і ніч ганяти<br />
І красти голубів у всіх?<br />
Одважний жид грішить і в школі,<br />
Іди лиш послужи на полі;<br />
Ледащо син — то батьків гріх.</p>
<p>Іди служи, годи Енею,<br />
Він зна воєнне ремесло;<br />
Умом і храбростю своєю<br />
В опрічнеє попав число.<br />
А ви, аркадці, — ви не труси,<br />
Давайте всім і в ніс, і в уси,<br />
Паллант мій ваш єсть отаман.<br />
За його бийтесь, умирайте,<br />
Енеєвих врагів карайте,<br />
Еней мій сват, — а ваш гетьман.</p>
<p>А вас, Анхізович, покорно<br />
Прошу Палланта доглядать;<br />
Воно хоть паруб’я, неспорно,<br />
Уміє і склади читать;<br />
Та дурень, молоде, одважне,<br />
В бою як буде необачне,<br />
То може згинуть неборак;<br />
Тогді не буду жить чрез силу,<br />
Живцем полізу я в могилу,<br />
Ізгину, без води мов рак.</p>
<p>Беріте рать, ідіте з богом,<br />
Нехай Зевес вам помага, —<br />
Тут частовались за порогом,<br />
Евандр додав такі слова: —<br />
Зайдіть к лідійському народу,<br />
Вони послужать вам в пригоду,<br />
На Турна підуть воювать.<br />
Мезентій їх тіснить, зжимає,<br />
На чинш нікого не пускає,<br />
Готові зараз бунт піднять».</p>
<p>Пішли, розвивши короговку,<br />
І сльози молодьож лила,<br />
Хто жінку мав, сестру, ятровку,<br />
У інших милая була.<br />
Тогді найбільш нам допікає,<br />
Коли зла доля однімає,<br />
Що нам всього миліше єсть.<br />
За милу все терять готові:<br />
Клейноди, животи, обнови,<br />
Одна дорожє милой — честь!</p>
<p>І так, питейним під крепившись,<br />
Утерли сльози із очей;<br />
Пішли, марш сумно затрубивши;<br />
Перед же вів сам пан Еней.<br />
Їх первий марш був до байраку.<br />
Прийшовши, стали на біваку;<br />
Еней порядок учредив.<br />
Паллант по армії діжурив.<br />
Трудивсь, всю ніч очей не жмурив,<br />
Еней тож по лісу бродив…</p>
<p>Як в північ самую глухую<br />
Еней лиш тілько мав дрімать,<br />
Побачив хмару золотую,<br />
Свою на хмарі гарну мать.<br />
Венера білолика, красна,<br />
Курносенька, очима ясна<br />
І вся, як з кров’ю молоко,<br />
Духи од себе іспускала<br />
І збрую чудную держала,<br />
Явилась так перед синком.</p>
<p>Сказала: «Милий, на, Енею,<br />
Ту збрую, що ковав Вулкан;<br />
Коли себе устроїш нею,<br />
То струсить Турн, Бова, Полкан;<br />
До збруї що ні доторкнеться,<br />
Все зараз ламнеться і гнеться,<br />
Її і куля не бере;<br />
Устройсь, храбруй, коли, рубайся<br />
І на Зевеса полагайся,<br />
То носа вже ніхто не втре».</p>
<p>Сказавши, аромат пустила:<br />
Васильки, м’яту і амбре;<br />
На хмарі в Пафос покотила.<br />
Еней же збрую і бере,<br />
Її очима пожирає,<br />
На себе панцир натягає,<br />
Палаш до бока прив’язав,<br />
Насилу щит підняв чудесний,<br />
Не легкий був презент небесний;<br />
Еней роботу розглядав:</p>
<p>На щиті, в самій середині,<br />
Під чернь, з насічкой золотой,<br />
Конала муха в павутині,<br />
Павук торкав її ногой.<br />
Поодаль був малий Телешик,<br />
Він плакав і лигав кулешик,<br />
До його кралася змія<br />
Крилатая, з сім’ю главами,<br />
З хвостом в версту, страшна, з рогами,<br />
А звалася Жеретія.</p>
<p>Вокруг же щита на заломах<br />
Найлуччі лицарські діла<br />
Були бляховані в персонах<br />
Іскусно, живо, без числа,<br />
Котигорох, Іван Царевич,<br />
Кухарчич, Сучич і Налетич.<br />
Услужливий Кузьма-Дем’ян.<br />
Кощій з прескверною ягою,<br />
І дурень з ступою новою,<br />
І славний лицар Марципан.</p>
<p>Так пан Еней наш знаряджався,<br />
Щоб дружби Турну доказать;<br />
Напасть на ворогів збирався,<br />
Зненацька копоті їм дать.<br />
Но зла Юнона не дрімає,<br />
Навильот умисли всі знає,<br />
Оп’ять Ірисю посила:<br />
Як можна Турна роздрочити,<br />
Против троянців насталити,<br />
Щоб викоренив їх дотла.</p>
<p>Ірися виль, скользнула з неба,<br />
До Турна в північ шусть в намет;<br />
Він дожидавсь тогді вертепа,<br />
Хлистав з нудьги охтирський мед.<br />
К Лависі од любві був в горі,<br />
Топив печаль в питейном морі,<br />
Так в армії колись велось:<br />
Коли влюбився чи програвся,<br />
То пуншту хлись — судьба поправся!<br />
Вєселлє в душу і влилось!</p>
<p>«А що? — Ірися щебетала. —<br />
Сидиш без діла і клюєш?<br />
Чи се на тебе лінь напала?<br />
Чи все троянцям оддаєш?<br />
Коту гладкому не до мишки;<br />
Не втне, бачу, Панько Оришки!<br />
Хто б сподівавсь, що Турн бабак?<br />
Тобі не хист з Енеєм биться,<br />
Не хист з Лавинієй любиться,<br />
Ти, бачу, здатний бить собак.</p>
<p>Правдивий воїн не дрімає;<br />
Без просипу же і не п’є:<br />
Мудрує, дума, розглядає,<br />
Такий і ворогів поб’є.<br />
Ну, к чорту! Швидше охмеляйся.<br />
Збирать союзних поспішайся,<br />
На нову Трою напади.<br />
Еней в чужих землях, блукає,<br />
Дружину в поміч набирає,<br />
Не оплошай тепер: гляди!»</p>
<p>Сказавши, столик ізвалила,<br />
Шкереберть к чорту все пішло:<br />
Пляшки і чарочки побила,<br />
Пропало все, як не було.<br />
Зробився Турн несамовитий,<br />
Ярився, лютовав неситий,<br />
Троянськой крові забажав.<br />
Всі страсті в голову стовкнулись,<br />
Любов і ненависть прочнулись:<br />
«На штурм, на штурм!» — своїм кричав</p>
<p>Зібрав і кінних, і піхотних<br />
І всіх для битви шиковав;<br />
І розбишак самих одборних<br />
Під кріпость задирать послав.<br />
Два корпуси докупи звівши,<br />
А на зикратого сам сівши,<br />
На штурм їх не веде, а мчить;<br />
Мезап, Галес в другім отряді<br />
Пішли од берега к ограді,<br />
Побить троянців всяк спішить.</p>
<p>Троянці, в кріпості запершись,<br />
Енея ждали вороття;<br />
З нещастям тісно пообтершись.<br />
Біду встрічали, мов шутя.<br />
Побачивши ж врагів напори,<br />
У башт прибавили запори<br />
І на валу всі залягли;<br />
В віконця з будок виглядали<br />
І носа вон не виставляли,<br />
Шептались і люльки тягли.</p>
<p>У них поставлено в громаді,<br />
Коли на їх лан Турн напре,<br />
То всім сидіть в своїй ограді,<br />
Нехай же штурмом вал бере.<br />
Троянці так і учинили;<br />
На вал колоддя накотили<br />
І разний приправляли вар;<br />
Олію, дьоготь кип’ятили,<br />
Живицю, оливо топили,<br />
Хто лізтиме, щоб лить на твар.</p>
<p>Турн, в міру к валу приступивши,<br />
Скрізь на зикратому гасав;<br />
В розсипку кінних розпустивши,<br />
Сам, як опарений, кричав:<br />
«Сюди, трусливії троянці,<br />
На бой, шкодливії поганці!<br />
Зарились в землю, мов кроти;<br />
Де ваш Еней — жіночий празник?<br />
Пряде з бабами набалдашник!<br />
Не лепсько виглянуть сюди?»</p>
<p>І всі його так підкомандні<br />
Кричали, лаяли троян;<br />
Робили глузи їм досадні,<br />
Гірш нівечили, як циган,<br />
Пускали тучами к ним стріли,<br />
А деякі були так смілі,<br />
Що мали перескочить рів.<br />
Троянці уха затикали,<br />
Рутульців лайки не вважали,<br />
Хоть битись всякий з них готів.</p>
<p>Турн з серця скреготав зубами,<br />
Що в кріпості всі ні гугу;<br />
А стін не розіб’єш, лобами,<br />
З посилку гнися хоть в дугу.<br />
Злость, кажуть, сатані сестриця<br />
Хоть, може, се і небилиця,<br />
А я скажу, що, може, й так:<br />
Од злості Турн те компонує,<br />
Мов сатана йому диктує,<br />
Сам чорт заліз в його кабак.</p>
<p>Од злості Турн осатанівши,<br />
Велів багаття розводить.<br />
І військо к берегу привівши,<br />
Казав троянський флот спалить.<br />
Всі принялися за роботу<br />
(На злеє всякий мав охоту),<br />
Огні помчалися к водам.<br />
Хто жар, хто губку з сірниками,<br />
Хто з головней, хто з фітилями<br />
Погибель мчали кораблям.</p>
<p>Розжеврілось і закурилось,<br />
Блакитне полом’я взвилось;<br />
Од диму сонце закоптилось,<br />
Курище к небу донеслось,<br />
Боги в Олімпі стали чхати;<br />
Турн їм ізволив тимфи дати,<br />
Богинь напав від чаду дур;<br />
Дим очі їв, лилися сльози,<br />
З нудьги скакали так, як кози;<br />
Зевес сам був мов винокур.</p>
<p>Венеру ж за душу щипало,<br />
Що з флотом поступили так;<br />
Од жалю серце завмирало,<br />
Що сяде син на міль, як рак.<br />
В жалю, в сльозах і гіркім смутку<br />
Богиня сіла в просту будку,<br />
На передку сів Купідон;<br />
Кобила їх везе кривая,<br />
Цібелла де жила старая,<br />
Щоб сій язі оддать поклон.</p>
<p>Цібелла, знають во всіх школах,<br />
Що матір’ю була богів;<br />
Ізмолоду була не промах,<br />
Коли ж як стала без зубів,<br />
То тілько на печі сиділа,<br />
З кулешиком лемішку їла<br />
І не мішалася в діла.<br />
Зевес їй оддавав повагу<br />
І посилав од столу брагу,<br />
Яку Юнона лиш пила.</p>
<p>Венера часто докучала<br />
Зевесу самою бридней<br />
За те в немилость і попала,<br />
Що нільзя показать очей.<br />
Прийшла Цібеллу умоляти<br />
І мусила їй обіщати<br />
Купити збитню за алтин,<br />
Щоб тілько Зевса умолила,<br />
Вступиться за троян просила,<br />
Щоб флота не лишився син.</p>
<p>Цібелла же була ласуха,<br />
Для збитню рада хоть на все;<br />
До того ж страшна говоруха,<br />
О всякій всячині несе.<br />
Стягли її насилу з печі,<br />
Взяв Купідон собі на плечі,<br />
В будинки к Зевсу і поніс.<br />
Зевес, свою уздрівши неню.<br />
Убгав ввесь оселедець в жменю,<br />
Насупив брови, зморщив ніс.</p>
<p>Цібелла перше закректала,<br />
А послі кашлять начала.<br />
Потім у пелену смаркала<br />
І дух п’ять раз перевела:<br />
«Сатурнович, змилосердися,<br />
За рідную свою вступися! —<br />
К Зевесу шокала стара. —<br />
Безсмертних смертні не вважають<br />
І тілько що не б’ють, а лають:<br />
Осрамлена моя гора!</p>
<p>Мою ти знаєш гору Іду<br />
І ліс, де з капищем олтар;<br />
За них несу таку обиду,<br />
Якой не терпить твій свинар!<br />
На зруб я продала троянцям,<br />
Твоїм молельщикам, підданцям,<br />
Дубків і сосен строїть флот.<br />
Твої уста судьбам веліли,<br />
Були щоб ідські брусся цілі,<br />
Нетліннії од рода в род.</p>
<p>Зиркни ж тепер на тібрські води.<br />
Дивись, як кораблі горять!<br />
Їх палять Турнові уроди,<br />
Тебе і всіх нас кобенять.<br />
Спусти їм — то таке закоять.<br />
І власть твою собі присвоять,<br />
І всім дадуть нам киселя;<br />
Сплюндрують ліс, розриють Іду;<br />
Мене ж, стару, уб’ють, мов гниду,<br />
Тебе прогонять відсіля».</p>
<p>«Та не турбуйтесь, паніматко! —<br />
Зевес з досадою сказав. —<br />
Провчу я всіх — і буде гладко;<br />
Анахтем вічний — Турн пропав!»<br />
Зиркнув, мигнув, махнув рукою<br />
Над Тібром, чудною рікою,<br />
Всі врозтіч кораблі пішли;<br />
Як гуси, в воду поринали,<br />
Із кораблів — сирени стали<br />
І разні пісні підняли.</p>
<p>Рутульське військо і союзне<br />
Дрижало од таких чудес;<br />
Злякалось плем’я все окружне,<br />
Мезап дав драла і Галес.<br />
Пороснули і рутуляни,<br />
Як од дощу в шатер цигани,<br />
А тілько Турн один оставсь.<br />
Утікачів щоб перейняти,<br />
Щоб чудо їм розтолковати<br />
По всіх усюдах сам совавсь.</p>
<p>«Реб’ятушки! — кричав. — Постійте!<br />
Се ж ласка божая для нас;<br />
Одкиньте страх і не робійтє,<br />
Прийшлось сказать Енею: пас.<br />
Чого огнем ми не спалили,<br />
То боги все те потопили,<br />
Тепер троянці в западні.<br />
Живцем в землі їх загромадим,<br />
Разком на той світ одпровадим,<br />
Богів се воля! Вірте мні».</p>
<p>Великії у страха очі,<br />
Вся рать неслась, хто швидше зміг.<br />
Назад вертатись не охочі,<br />
Всі бігли, аж не чули ніг.<br />
Оставшись, Турн один маячив,<br />
Нікого вкруг себе не бачив,<br />
Стьогнув зикратого хлистом<br />
І шапку на очі насунув,<br />
Во всі лопатки в лагер дунув,<br />
Що коник аж вертів хвостом.</p>
<p>Троянці із-за стін дивились,<br />
Пан Турн як з військом тягу дав;<br />
Перевертням морським чудились,<br />
На добре всяк то толковав,<br />
Но Турнові не довіряли;<br />
Троянці правило се знали:<br />
В війні з врагами не плошай;<br />
Хоть утіка — не все женися;<br />
Хоть мов і трусить — стережися;<br />
Скиксуєш раз — тогді прощай!</p>
<p>Для ночі вдвоє калавури<br />
На всіх поставили, баштах,<br />
Ліхтарні вішали на шнури,<br />
Ходили рунди по валах.<br />
В обозі Турна тихо стало,<br />
І тілько-тілько що блищало<br />
Од слабих блідних огоньків.<br />
Враги троянські почивали.<br />
Од трусів вилазки не ждали;<br />
Оставмо ж сих хропти соньків.</p>
<p>У главной башти на сторожі<br />
Стояли Евріал і Низ;<br />
Хоть молоді були, та гожі<br />
І кріпкі, храбрі, як харциз.<br />
В них кров текла хоть не троянська,<br />
Якась чужая-бусурманська,<br />
Та в службі вірні козаки.<br />
Для бою їх спіткав прасунок;<br />
Пішли к Енею на вербунок;<br />
Були ж обидва земляки.</p>

<div>




</div>

<p>«А що, як, викравшись помалу,<br />
Забратися в рутульський стан? —<br />
Шептав Низ в ухо Евріалу. —<br />
Го каші наварили б там;<br />
Тепер вони сплять з перепою,<br />
Не дригне ні один ногою,<br />
Хоть всім їм горла переріж.<br />
Я думаю туди пуститься,<br />
Перед Енеєм заслужиться<br />
І сотню посадить на ніж».</p>
<p>«Як? Сам? Мене оставиш? —<br />
Спитався Низа Евріал. —<br />
Ні! Перше ти мене удавиш,<br />
Щоб я од земляка одстав.<br />
Від тебе не одстану зроду,<br />
З тобою рад в огонь і в воду.<br />
На сто смертей піду з тобой.<br />
Мій батько був сердюк опрічний,<br />
Мовляв (нехай покой му вічний);<br />
Умри на полі як герой».</p>
<p>«Пожди і пальцем в лоб торкнися, —<br />
Товаришеві Низ сказав, —<br />
Не все вперед — назад дивися.<br />
Ти з лицарства глузд потеряв.<br />
У тебе мати єсть старая,<br />
Без сил і в бідності, слабая,<br />
То і повинен жить для ней,<br />
Одна оставшись без приюту,<br />
Яку протерпить муку люту,<br />
Таскавшись між чужих людей!</p>
<p>От я, nак чисто сиротина,<br />
Росту, як при шляху горох;<br />
Без нені, без отця дитина,<br />
Еней — отець, а неня — бог.<br />
Іду хоть за чужу отчизну,<br />
Не жаль нікому, хоть ізслизну,<br />
А пам’ять вічну заслужу.<br />
Тебе ж до жизні рідна в’яже,<br />
Уб’ють тебе, вона в гріб ляже,<br />
Живи для неї, я прошу».</p>
<p>«Розумно, Низ, ти розсуждаєш,<br />
А о повинності мовчиш,<br />
Которую сам добре знаєш,<br />
Мені ж зовсім другу твердиш;<br />
Де общеє добро в упадку,<br />
Забудь отця, забудь і матку,<br />
Лети повинность ісправлять;<br />
Як ми Енею присягали,<br />
Для його служби жизнь оддали,<br />
Тепер не вільна в жизні мать».</p>
<p>«Іноси!» — Низ сказав, обнявшись<br />
Со Евріалом-земляком,<br />
І, за руки любенько взявшись,<br />
До ратуші пішли тишком.<br />
Іул сидів тут з старшиною,<br />
Змовлялись, завтра як до бою<br />
Достанеться їм приступать.<br />
Як ось ввійшли два парубійки,<br />
У брам змінившися од стійки,<br />
І Низ громаді став казать:</p>
<p>«Був на часах я з Евріалом,<br />
Ми пильновали супостат,<br />
Вони тепер всі сплять повалом,<br />
Уже огні їх не горять.<br />
Дорожку знаю я окромну,<br />
В нічну добу, в годину сонну<br />
Прокрастись можна поуз стан<br />
І донести пану Енею,<br />
Як Турн злий з челяддю своєю<br />
На нас налазить, мов шайтан.</p>
<p>Коли зволяєтесь — веліте<br />
Нам з Евріалом попитать,<br />
Чкурнем — і поки сонце зійде,<br />
Енея мусим, покидать».<br />
«Яка ж одвага в смутне врем’я!<br />
Так не пропало наше плем’я?» —<br />
Троянці всі тут заревли,<br />
Одважних стали обнімати,<br />
Їм дяковать і ціловати<br />
І красовулю піднесли.</p>
<p>Іул, Енеїв як наслідник,<br />
Похвальну рацію сказав;<br />
І свій палаш, що звавсь побідник,<br />
До боку Низа прив’язав.<br />
Для милого же Евріала<br />
Не пожалів того кинджала,<br />
Що батько у Дідони вкрав.<br />
І посулив за їх услугу<br />
Землі, овець і дать по плугу,<br />
В чиновні вивесть обіщав.</p>
<p>Сей Евріал був молоденький,<br />
Так годів з дев’ятнадцять мав,<br />
Де усу буть, пушок м’якенький<br />
Біленьку шкуру пробивав;<br />
Та був одвага і завзятий,<br />
Силач, козак лицарковатий,<br />
Но пред Іулом прослезивсь.<br />
Бо з матер’ю він розставався,<br />
Ішов на смерть і не прощався;<br />
Козак природі покоривсь.</p>
<p>«Іул Енейович, не дайте<br />
Паньматці вмерти од нужди,<br />
Їй будьте сином, помагайте<br />
І заступайте від вражди.<br />
Од бід, напраснини, нападку;<br />
Ви самі мали паніматку,<br />
То в серці маєте і жаль;<br />
Я вам старую поручаю,<br />
За вас охотно умираю», —<br />
Так мовив чулий Евріал.</p>
<p>«Не бійся, добрий Евріале, —<br />
Іул йому сей дав одвіт, —<br />
Ти служиш нам не за пропало,<br />
На смерть несеш за нас живіт,<br />
Твоїм буть братом не стиджуся<br />
І неню заступать кленуся,<br />
Тебе собою заплачу:<br />
Пайок, одежу і кватиру,<br />
Пшона, муки, яєць і сиру<br />
По смерть в довольстві назначу»</p>
<p>І так, одважно наша пара<br />
Пустилася в рутульський стан.<br />
На те і місяць вкрила хмара,<br />
І поле вкрив густий туман.<br />
Було се саме опівночі;<br />
Рутульці спали, скілько мочі,<br />
Сивуха сну їм піддала!<br />
Роздігшися, порозкладались,<br />
В безпечності не сподівались<br />
Ні од кого ніяка зла.</p>
<p>І часовії, на мушкетах<br />
Поклавшись, спали на заказ;<br />
Хропли всі п’яні на пікетах,<br />
Тут їх застав послідній час!<br />
Переднюю побивши стражу,<br />
Полізли в стан варити кашу;<br />
Низ тут товаришу сказав:<br />
«Приляж к землі ти для підслуху,<br />
А я задам рутульцям духу;<br />
Гляди, щоб нас хто не спіткав».</p>
<p>Сказавши, першому Раменту<br />
Головку буйную одтяв.<br />
Не дав зробить і тестаменту,<br />
К чортам його навік послав.<br />
Сей на руках знав ворожити,<br />
Кому знав скілько віку жити,<br />
Та не собі він був пророк.<br />
Другим ми часто пророкуєм,<br />
Як знахурі, чуже толкуем,<br />
Собі ж шукаєм циганок.</p>
<p>А послі Ремових він воїв<br />
По одному всіх подушив<br />
І блюдолизів, ложкомоїв<br />
В прах, вдребезги перемізжив.<br />
Намацавши ж самого Рема,<br />
Потиснув, мов Хому Ярема,<br />
Що й очі вискочили преч;<br />
Вхвативсь за бороду кудлату<br />
І злому Трої супостату<br />
Макітру одділив од плеч.</p>
<p>Вблизі тут був намет Серрана,<br />
На сього Низ і наскакав:<br />
Він тілько що роздягсь з каптана<br />
І смачно по вечері спав.<br />
Низ шаблею мазнув по пупу,<br />
Зад з головою сплющив вкупу,<br />
Що із Серрана вийшов рак;<br />
Бо голова між ніг вплелася,<br />
А задня вгору піднялася;<br />
Умер фігурно неборак!</p>
<p>І Евріал, як Низ возився,<br />
То не гулявши простояв;<br />
Він также к сонним докосився,<br />
Врагів на той світ одправляв.<br />
Колов і різав без розбору,<br />
І як ніхто не мав з ним спору,<br />
То поравсь, мов в кошарі вовк;<br />
І виборних, і підпомощних,<br />
І простих, і старших вельможних,<br />
Хто ні попавсь, того і товк.</p>
<p>Попався Ретус Евріалу,<br />
Сей не зовсім іще заснув;<br />
Приїхавши од Турна з балу,<br />
Пальонки дома ковтонув<br />
І тілько-тілько забувався,<br />
Як Евріал к йому підкрався,<br />
І просто в рот кинджал уткнув,<br />
І проколов його, як квітку,<br />
Що баби колють на намітку,<br />
Тут Ретус душу ізригнув.</p>
<p>Наш Евріал остервенився,<br />
Забув, що на часок зайшов;<br />
В намет к Мезапу був пустився,<br />
Там, може б, смерть собі найшов;<br />
Но повстрічався з другом Низом,<br />
З запальчивим, як сам, харцизом,<br />
Сей Евріала удержав.<br />
«Покиньмо кров врагам пускати,<br />
Пора нам відсіль уплітати», —<br />
Низ Евріалові сказав.</p>
<p>Як вовк овець смиренних душить,<br />
Коли в кошару завіта,<br />
Курчатам тхір головки сушить,<br />
Без крику мізок висмокта.<br />
Як, добре врем’я угодивши<br />
І сіркою хлів накуривши,<br />
Без крику крадуть слимаки<br />
Гусей, качок, курей, індиків<br />
У гевалів і амаликів,<br />
Що роблять часто і дяки,</p>
<p>Так наші смілії вояки<br />
Тут мовча проливали кров;<br />
Од ней краснілися, мов раки,<br />
За честь і к князю за любов.<br />
Любов к отчизні де героїть,<br />
Там сила вража не устоїть,<br />
Там грудь сильнійша од гармат,<br />
Там жизнь-алтин, а смерть-копійка,<br />
Там рицар-всякий парубійка.<br />
Козак там чортові не брат.</p>
<p>Так порався Низ з Евріалом,<br />
Дали рутульцям накарпас;<br />
Земля взялась од крові калом,<br />
Поляк піднявся б по сам пас,<br />
Но наші по крові бродили,<br />
Мов на торгу музик водили,<br />
І убирались на просторе<br />
Щоб швидше поспішить к Енею<br />
Похвастать храбростю своєю<br />
І Турнів розказать задор.</p>
<p>Уже із лагеря щасливо<br />
Убрались наші смільчаки;<br />
Раділо серце не трусливо,<br />
Жвяхтіли мокрі личаки.<br />
Із хмари місяць показався.<br />
І од землі туман піднявся,<br />
Все віщовало добрий путь.<br />
Як ось Волсент гульк із долини<br />
З полком латинської дружини.<br />
Біда! Як нашим увильнуть?</p>
<p>Дали якраз до лісу тягу,<br />
Бистрійше бігли од хортів;<br />
Спасались бідні на одвагу<br />
Від супостатів, ворогів.<br />
Так пара горличок невинних<br />
Летять спастись в лісах обширних<br />
Од злого кібчика когтей.<br />
Но зло, назначене судьбою,<br />
Слідитиме скрізь за тобою<br />
Не утечеш за сто морей.</p>
<p>Латинці до лісу слідили<br />
Одважних наших розбишак<br />
І часовими окружили,<br />
Що з лісу не шмигнеш ніяк;<br />
А часть, розсипавшись по лісу,<br />
Піймали одного зарізу,<br />
То Евріала-молодця.<br />
Тогді Низ на вербу збирався,<br />
Як Евріал врагам попався,<br />
Мов між вовків плоха вівця.</p>
<p>Низ глядь ї бачить Евріала,<br />
Що тішаться ним вороги;<br />
Важка печаль на серце пала,<br />
Кричить к Зевесу: «Помоги!»<br />
Коп’є булатне направляє,<br />
В латинців просто посилає,<br />
Сульмону серце пробива;<br />
Як сніп, на землю повалився,<br />
Не вспів і охнуть, а скривився,<br />
В послідній раз Сульмон зіва.</p>
<p>Вслід за коп’єм стрілу пускає<br />
І просто Тагові в висок;<br />
Душа із тіла вилітає,<br />
На жовтий пада труп пісок,<br />
Волсент утратив воїв пару,<br />
Кленеть невидимую кару<br />
І в ярості, як віл, реве:<br />
«За кров Сульмонову і Тага<br />
Умреш, проклята упиряга,<br />
За ними вслід пошлю тебе».</p>
<p>І замахнувсь на Евріала,<br />
Щоб знять головку палашем;<br />
Тут храбрість Низова пропала,<br />
І серце стало кулішем.<br />
Біжить, летить, кричить щосили:<br />
«Пеккатум робиш, фратер милий<br />
Невинному морс задаєш:<br />
Я стультус, лятро, розбишака,<br />
Неквіссімус і гайдамака;<br />
Постій! Невинную кров ллєш».</p>
<p>Но, замахнувшись, не вдержався,<br />
Волсент головку одчесав:<br />
Головка — мов кавун качався,<br />
Язик невнятно белькотав.<br />
Уста каральні посиніли,<br />
Рум’яні щоки поблідніли,<br />
І білий цвіт в лиці пожовк;<br />
Закрилися і ясні очі,<br />
Покрились тьмою вічной ночі,<br />
Навіки милий глас умовк.</p>
<p>Уздрівши Низ труп Евріала,<br />
Од ярості осатанів;<br />
Всіх злостей випустивши жала,<br />
К Волсенту просто полетів.<br />
Як блискавка проходить тучу.<br />
Він так пробіг врагів між кучу<br />
І ді Волсента докосивсь:<br />
Схватив його за чуб рукою,<br />
Меч в серце засадив другою.<br />
Волсент і духу тут пустивсь.</p>
<p>Як іскра, порох запаливши,<br />
Сама з ним вкупі пропада:<br />
Так Низ, Волсентія убивши,<br />
І сам лишився живота;<br />
Бо всі на його і напали,<br />
На смерть звертіли і зім’яли<br />
І голову зняли з плечей.<br />
Так кончили жизнь козарлюги,<br />
Зробивши славнії услуги<br />
На вічность пам’яті своєй</p>
<p>Латинці зараз ізробили<br />
Абияк мари із дрючків;<br />
На них Волсента положили<br />
І понесли до земляків.<br />
А буйні голови поклали<br />
В мішок і теж з собой помчали,<br />
Мов пару гарних дубівок.<br />
Но в лагері найшли різниці,<br />
Лежали битих м’яс копиці,<br />
Печінок, легкого, кишок.</p>
<p>Як тілько що восток зардівся,<br />
Світилка Фебова взійшла,<br />
То Турн тогді уже наївся,<br />
Оп’ять о битві помишляв.<br />
Велів тривогу бить в клепало,<br />
Щоб військо к бою виступало,<br />
Оддать троянцям з баришком<br />
За зроблену вночі потіху;<br />
Для більшого ж з троянців сміху<br />
Велів взять голови з мішком.</p>
<p>Свого ж держася уговору,<br />
Троянці в кріпості сидять,<br />
Забилися, мов миші в нору,<br />
Лукаву кішку як уздрять.<br />
Но дать одпор були готові,<br />
І до остатнєй каплі крові<br />
Свою свободу боронить,<br />
І нову Трою защищати,<br />
Рутульцям перегону дати<br />
І Турна лютость осрамить.</p>
<p>На перву рутулян попитку<br />
Троянці так дали в одвіт,<br />
Що Турн собі розчухав литку,<br />
Од стиду скорчило живіт.<br />
Звелів з досади, гніву, злості<br />
На глум підняти мертві кості,<br />
На щогли голови наткнуть<br />
Нещасних Низа з Евріалом<br />
Перед самим троянським валом,<br />
Щоб сим врагів своїх кольнуть.</p>
<p>Троянці зараз одгадали,<br />
Чиї то голови стримлять;<br />
Од жалю сльози попускали,<br />
Таких лишившись паруб’ят.<br />
Об мертвих вість скрізь пронеслася,<br />
Вся рать троянська потряслася,<br />
І душі смутку предались.<br />
Як мати вість таку почула.<br />
То тілько вічно не заснула,<br />
Бо зуби у неї стялись.</p>
<p>А одійшовши, в груди билась,<br />
Волосся рвала з голови,<br />
Ревла, щипалася, дрочилась,<br />
Мов ум змішався у вдови:<br />
Побігла з криком вокруг вала<br />
І голову коли пізнала<br />
Свого синочка Евруся,<br />
То на валу і розплаталась,<br />
Кричала, ґедзалась, качалась,<br />
Кувікала, мов порося.</p>
<p>І диким голосом завила:<br />
“О сину! Світ моїх очей!<br />
Чи я ж тебе на ге родила,<br />
Щоб згинув ти од злих людей?<br />
Щоб ти мене — стару, слабую,<br />
Завівши в землю сю чужую,<br />
На вічний вік осиротив.<br />
Моя ти радість і одрада,<br />
Моя заслона і ограда,<br />
Мене од всіх ти боронив.</p>
<p>Тепер до кого прихилюся,<br />
Хто злую долю облегчить?<br />
Куди в біді я притулюся?<br />
Слабу ніхто не приглядить!<br />
Тепер прощайте всі поклони,<br />
Що долучала во дні они<br />
Од вдов, дівчат і молодиць;<br />
За дивні брови соболині,<br />
За очі ясні соколині,<br />
Що здатний був до вечерниць,</p>
<p>Коли б мені твій труп достати,<br />
І тіло білеє обмить,<br />
І з похороном поховати,<br />
До ями з миром проводить.<br />
О боги! Як ви допустили,<br />
Щоб і одинчика убили<br />
І настромили на віху<br />
Його козацькую головку;<br />
Десь світ вертиться сей без толку,<br />
Що тут дають і добрим тьху.</p>
<p>А ви, що Евруся згубили,<br />
Щоб ваш пропав собачий рід!<br />
Щоб ваші ж діти вас побили,<br />
Щоб з потрухом погиб ваш плід!<br />
Ох! Чом не звір я, чом не львиця?<br />
Чом не скажена я вовчиця?<br />
Щоб мні рутульців розідрать;<br />
Щоб серце вирвать з требухою.<br />
Умазать морду їх мазкою;<br />
Щоб маслаки їх посмоктать».</p>
<p>Сей галас і репетовання<br />
Троян всіх в смуток привело;<br />
Плаксивеє з синком прощання<br />
У всіх з очей слізки тягло.<br />
Асканїй більше всіх тут хлипав<br />
І губи так собі задрипав,<br />
Що мов на його сап напав.<br />
К старій з поклоном підступивши,<br />
На оберемок ухвативши,<br />
В землянку з валу потаскав.</p>
<p>А тут кричать та в труби сурмлять,<br />
Свистять в свистілки, дмуть в роги,<br />
Квилять, брат брата в батька луплять,<br />
В наскок яряться вороги.<br />
Тут ржання кінське з тупотнею,<br />
Там разний гомін з стукотнею,<br />
Скрізь клопіт, халепа, сто лих!<br />
Так в мідні клекотить гарячій,<br />
Так в кабаці кричить піддячий.<br />
Як кажуть, хоть винось святих.</p>
<p>Гей, музо, панночко цнотлива,<br />
Ходи до мене погостить!<br />
Будь ласкава, будь не спесива,<br />
Дай поміч мні стишок зложить!<br />
Дай поміч битву описати<br />
І про війну так розказати.<br />
Мов твій язик би говорив.<br />
Ти, кажуть, дівка не бриклива.<br />
Але од старості сварлива;<br />
Прости! Я, може, досадив.</p>
<p>І в самій речі проступився —<br />
Старою дівчину назвав,<br />
Ніхто з якою не любився,<br />
Не женихавсь, не жартовав.<br />
Ох, скілько муз таких на світі!<br />
Во всякім городі, в повіті!<br />
Укрили б зверху вниз Парнас.<br />
Я музу кличу не такую:<br />
Веселу, гарну, молодую;<br />
Старих нехай брика Пегас.</p>
<p>Рутульці дралися на стіни,<br />
Карабкалися, як жуки.<br />
Тур, з ярості дрижав і пінив,<br />
Кричить: «Дружненько, козаки!»<br />
В свою троянці также чергу<br />
В одбої поралися зверху,<br />
Рутульців плющили, як мук.<br />
Пускали колоддя, каміння<br />
І враже так товкли насіння,<br />
Що у рутульців хляв і дух.</p>
<p>Турн, бачивши троян роботу,<br />
Як рать рутульськую трощать,<br />
Як б’ють їх, не жалія поту,<br />
Рутульці, мов в’юни, пищать,<br />
Велів везти зо всіх олійниць.<br />
Де тілько єсть, із воскобійниць,<br />
Як можна швидше тарани.<br />
Якраз і тарани вродились,<br />
І воскобійники явились,<br />
Примчались духом сатани.</p>
<p>Приставив тарани до брами,<br />
В ворота зачали гатить;<br />
Одвірки затряслись, мов рами,<br />
І снасть од бою вся тріщить.<br />
Турн сили вдвоє прикладає,<br />
І тарани сам направляє,<br />
І браму рушити велить.<br />
Упала!.. Стуком оглушила,<br />
Троян багацько подушила,<br />
Турн в кріпость впертись норовить.</p>
<p>Біда троянцям! Що робити?<br />
А муза каже: «Не жахайсь,<br />
Не хист їх Турну побідити,<br />
В чужую казку не мішайсь».<br />
Троянці нап’яли всі жили<br />
Та вмить пролом і заложили,<br />
І груддю стали боронить;<br />
Рутульці бісом увивались,<br />
Но на пролом не посовались,<br />
А Турн не знав, що і робить.</p>
<p>Троянець Геленор одважний<br />
І, як буряк, червоний Лик,<br />
Горлань, верлань, кулачник страшний<br />
І щирий кундель-степовик.<br />
Сим двом безділля — всяке горе,<br />
Здавалось по коліна море,<br />
Потіха ж — голови зривать.<br />
Давно їм в голові роїлось<br />
І, мов на поступки, хотілось<br />
Рутульцям перегону дать.</p>
<p>Так Геленор з червоним Ликом,<br />
Роздягтися до сорочок,<br />
Між вештанням, содомом, криком,<br />
Пробралися подуть тічок;<br />
Рутульців добре тасовали<br />
І од рутульців получали<br />
Квитанцію в своїх долгах.<br />
Лик тілько тим і одличився,<br />
Що як до Турна примостився,<br />
То з’їздив добре по зубах.</p>
<p>Но Турн і сам був розбишака<br />
І Лика сплющив в один мах;<br />
Із носа бризнула кабака,<br />
У Турна околів в ногах.<br />
А также пану Геленору<br />
Смертельного дали затьору,<br />
І сей без духа тут оставсь.<br />
Рутульців се возвеселило<br />
І так їх серце ободрило,<br />
Що і негідний скрізь совавсь.</p>
<p>Натиснули і напустились,<br />
Рутульці кинулись на вал,<br />
Троянці, як чорти, озлились,<br />
Рутульців били наповал.<br />
Тріщали кості, ребра, боки.<br />
Летіли зуби, пухли щоки,<br />
З носів і уст юшила кров:<br />
Хто рачки ліз, а хто просгягся,<br />
Хто був шкереберть, хто качався<br />
Хто бив, хто різав, хто колов.</p>
<p>Завзятость всіх опановала,<br />
Тут всякий пінив і яривсь;<br />
Тут лютость всіми управляла<br />
І всякий до надсаду бивсь.<br />
Лигар ударом макогона<br />
Дух випустив із Емфіона<br />
І сам навіки зуби стяв.<br />
Лутецій б’є Іліонея,<br />
Ціней Арефа, сей Цінея,<br />
Один другого тасовав.</p>
<p>Ремул рутульської породи,<br />
Троюрідний був Турну сват,<br />
Хвастун і дурень од природи,<br />
Що він робив, то все невлад;<br />
І тут начав щосил кричати,<br />
Троянців лаять, укоряти,<br />
Себе і Турна величать:<br />
“Ага! проклятії поганці,<br />
Недогарки троянські, ланці!<br />
Тепер прийшлось вам погибать.</p>
<p>Ми вас одучим, супостати,<br />
Морити вдов, дурить дівок,<br />
Чужії землі однімати<br />
І шкодити чужий садок.<br />
Давайте вашого гульвісу,<br />
Я вмить його одправлю к бісу.<br />
І вас подавимо, як мух;<br />
Чого прийшли ви, голодрабці?<br />
Лигать латинськії потапці?<br />
Пождіть, — ваш витісним ми дух!»</p>
<p>Іул Енейович, дочувшись<br />
До безтолкових сих річей,<br />
Як шкурка на огні надувшись,<br />
Злость запалала із очей.<br />
Вхопив камінчик, — прицілився,<br />
Зажмурив око, — приложився<br />
І Ремула по лобу хвись!<br />
Хвастун бездушний повалився,<br />
Іул сердечно взвеселився,<br />
А у троян дух ожививсь.</p>
<p>Пішли кулачні накарпаси,<br />
В виски і в зуби стусани;<br />
Полізли тельбухи, ковбаси,<br />
Всі пінили, як кабани.<br />
Всі роз’ярились через міру.<br />
По-сербськи величали віру,<br />
Хто чим попав, то тим локшив.<br />
Піднявся писк; стогнання, охи.<br />
Враг на врага скакав, мов блохи,<br />
Кусався, гриз, щипав, душив.</p>
<p>Служили у троян два брати,<br />
Із них був всякий Голіаф;<br />
Широкоплечий і мордатий,<br />
І по вівці цілком глитав.<br />
Один дражнився Битіасом,<br />
Із Кочубейським він Тарасом<br />
Коли б заввишки не рівнявсь;<br />
Другий же брат Пандаром звався<br />
І вищий од верстви здавався,<br />
Та в’ялий, мов верблюд, тинявсь.</p>
<p>Два брати, грізні ісполини,<br />
В бою стояли у ворот,<br />
Дрючки держали з берестини<br />
І боронили в кріпость вход.<br />
Вони к землі поприсідали,<br />
Троянці ж в город одступали,<br />
К собі манили рутулян.<br />
Рутульці зрять — навстяж ворота,<br />
Прожогом в кріпость вся піхота<br />
Спішить насісти на троян.</p>
<p>Но хто лиш в город показався.<br />
Того в яєшню і поб’ють;<br />
Битіас з братом управлявся,<br />
Безщадно кров рутульську ллють.<br />
Рутульці з криком в город пруться,<br />
Як од серпа колосся жнуться.<br />
Як над пашней хурчать ціпи,<br />
Так ісполинськії дрючини<br />
Мозчили голови і спини<br />
І всіх молотять, мов снопи.</p>
<p>Побачив Турн таку проруху,<br />
Од злості ввесь осатанів;<br />
Здригнувсь, мов випив чепуруху,<br />
К своїм на поміч полетів.<br />
Як тілько в кріпость протаскався,<br />
Тузити зараз і прийнявся,<br />
Хто тілько під руку попавсь:<br />
Убив він з Афідном Мерона<br />
І зо всього побіг розгона,<br />
Де Битіас в крові купавсь.</p>
<p>З наскоку тріснув булавою<br />
По в язах, великан упав,<br />
Об землю вдаривсь головою<br />
І кріпость всю поколихав.<br />
Реветь, і душу іспускаєть,<br />
І воздух грімом наповняєть;</p>
<p>На всіх напав великий страх!<br />
Не спас ні рост, ні сила многа,<br />
Пропав Битіас, мов стонога;<br />
І ісполин єсть черв і прах.<br />
Пандар погибель бачив брата.<br />
Злякався, звомпив, замішавсь<br />
І од рутульська стратилата<br />
Якмога швидше убиравсь.<br />
Проміж оселею хилявся,<br />
Тини переступав, ховався,<br />
І щоб од Турна увильнуть,<br />
Ворота зачинив у брами<br />
І завалив їх колоддями,<br />
Хотів од бою оддохнуть.</p>
<p>Но як же сильно удивився,<br />
Як Турна в кріпості уздрів;<br />
Тогді із нужди прибодрився<br />
І злостію ввесь закипів.<br />
«Ага! ти, шибеник, попався,<br />
Без зву к нам в гості нав’язався, —<br />
Пандар до Турна закричав. —<br />
Пожди, от зараз почастую,<br />
Із тебе виб’ю душу злую,<br />
До сього часу храбровав!»</p>
<p>«Ану прилізь! — Турн одвічає. —<br />
Келебердянськая верства!<br />
Як б’ю я — брат твій теє знає,<br />
Ходи, тобі вкручу хвоста».<br />
Тут Пандар камінь піднімає<br />
І в Турна зо всіх жил пускає,<br />
Нирнув би Турн навіки в ад!<br />
Но де Юнона не взялася<br />
І перед Турном розп’ялася,<br />
Попав богиню камнем влад.</p>
<p>Незриму чує Турн заслону,<br />
Бодриться, скачеть на врага.<br />
На поміч призива Юнону,<br />
Пандара по лобу стьога,<br />
І вовся з ніг його зшибає.<br />
До мізку череп розбиває;<br />
Пропав і другий великан!<br />
Така потеря устрашила<br />
І серце бодреє смутила<br />
І самих храбрійших троян.</p>
<p>Удачею Турн ободрився,<br />
По всіх усюдах смерть носив;<br />
Як кнур свиріпий, роз’ярився<br />
І без пощади всіх косив.<br />
Розсік надвоє Філаріса.<br />
В яєшню розтоптав Галіса,<br />
Кріфею голову одтяв,<br />
Щолкав в виски, штурхав під боки<br />
І самії кулачні доки<br />
Ховались, хто куди попав.</p>
<p>Троянці злеє умишляють,<br />
Щоб преч із кріпості втікать;<br />
Своє лахміття забирають,<br />
Куди удасться тягу дать.<br />
Но їх Обозний Генеральний<br />
Над всіма остававсь начальний,<br />
Серест вельможний обізвавсь:<br />
«Куди? — Вам сорому немає!<br />
Хто чув? Троянець утікає!<br />
Чого наш славний рід доживсь!</p>
<p>Один паливода ярує,<br />
А вас тут стілько, боїтесь;<br />
В господі вашій вередує<br />
Рутульський шолудивий пес!<br />
Що скаже світ про нас, трояне?<br />
Що ми шатерники-цигане,<br />
Що ми трусливійші жидів!<br />
А князь наш бідний що помислить?<br />
Адже ж за воїнів нас числить,<br />
За внуків славнійших дідів.</p>
<p>Зберіться, Турна окружіте,<br />
Не сто раз можна умирать;<br />
Гуртом, гуртом його напріте,<br />
Від вас він мусить пропадать».<br />
Агу! Троянці схаменулись,<br />
Та всі до Турна і сунулись;<br />
Пан Турн тут на слизьку попав!<br />
Виляв, хитрив і увивався<br />
І тілько к Тібру що добрався,<br />
То в воду стриб, — пустився вплав.</p>

<div></div>