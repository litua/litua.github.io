<strong>Борис Грінченко – Та де вона?</strong>
<p>Та де вона? Невже її й не мати?<br />
А вітер знов неначе повійнув:<br />
«Гей-гей, воли, не гайтеся орати!» —<br />
Далекий згук за вітром долинув.</p>
<p>Це там орач оре велику ниву<br />
Серед твердих незайманих степів<br />
І заклика на працю неліниву —<br />
Я в тих словах одмову зрозумів.</p>

<div>




</div>

<p>Так, се вона, відмова на питання!<br />
Зникають геть зневіра та вагання,<br />
Що душу всю вже змучили украй.</p>
<p>Одмова тут — і проста й зрозуміла:<br />
Працюй, борись, аж поки буде сила,<br />
І всіх людей до праці закликай!</p>
<p><em>1888</em></p>

<div></div>