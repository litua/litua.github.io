<strong>Микола Руденко – Вже другий рік нема зими…</strong>
<p>Вже другий рік нема зими,<br />
Земля потріскалась від суші.<br />
Ані сніжинки — наче ми<br />
Грудневий сніг забрали в душі.</p>
<p>На вікна і дахи круті,<br />
На чорне потороччя гаю,<br />
На землю в мерзлій чорноті<br />
Тінь тридцять сьомого лягає.</p>
<p>Ні, це не клас, не поділ рас —<br />
Це те, що болем чавить груди:<br />
Снують істоти поміж нас<br />
На двох ногах — звичайні люди.</p>

<div>




</div>

<p>Ти їх любив — вони були<br />
Такі уважні та приємні.<br />
Тепер питаєш: де й коли<br />
Зросли оці потвори темні?</p>
<p>Напевне, їх усюди є,<br />
Як є в лісах ворони й круки.<br />
Навіщо ж ми життя своє<br />
Щоразу їм вкладаєм в руки?..</p>
<p>Вже другий рік нема зими,<br />
І снігу виглядати годі…<br />
Можливо, й ми уже не ми,<br />
А тільки карти у колоді.</p>
<p>Ті карти хтось перегорта<br />
І знає те, що нам не дано.<br />
А ця холодна чорнота —<br />
Для чорних душ пора жадана.</p>
<p><em>01.03.1974</em></p>

<div></div>