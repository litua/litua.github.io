<strong>Павло Мовчан – “У воду мінливу задивлений, в плинне…” </strong>
<p>У воду мінливу задивлений, в плинне<br />
у струм безупинний, в якім розчинивсь,<br />
нарешті збагнувши, що ти — крапелина,<br />
яка щохвилини струмує кудись…<br />
І спільно з тобою в єдинім потоці<br />
і верби пливуть, і пташки, й очерет;<br />
відбився весь світ у біжучому оці,<br />
і ти сам струмуєш назад та вперед.<br />
Назад — до початків, вперед — до безмежжя,<br />
від витоків власних до спільних джерел,<br />
пливеш разом з небом, з крутим узбережжям,<br />
і вітер хвилясту поверхню стриже…<br />
Попереду бачиш краплини знайомі,<br />
позаду — обабіч: краплини все ті ж,<br />
чим далі від витоків — ближче додому,<br />
куди всі добутися прагнуть скоріш…<br />
Течуть краєвиди, багаття мелькочуть,<br />
і ти ніби видовживсь в руслі віків,<br />
і тесані вітром стоять по обоччях<br />
боги мовчазні — каменюки важкі…<br />
На них запікається послід пташиний,<br />
немов письмена — нерозгаданий слід,<br />
щоб хтось прочитав переліт журавлиний<br />
і рушив донизу за плином на схід…<br />
Вже промінь тебе вириває із плину,<br />
угору підносить краплину дрібну, —<br />
він з хмари додолу дощиною кине,<br />
аби гіркоту увібрав ти земну.<br />
І виринеш потім з підземного споду,<br />
почавши з кринички скупенької путь,<br />
щоб згодом того, хто задивлений в воду,<br />
як власний відбиток, ув око втягнуть.</p>

<div>




</div>

<p>***</p>

<div></div>