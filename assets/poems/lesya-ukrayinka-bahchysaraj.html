<strong>Леся Українка – Бахчисарай</strong>
<p>Мов зачарований, стоїть Бахчисарай.<br />
Шле місяць з неба промені злотисті,<br />
Блищать, мов срібні, білі стіни в місті,<br />
Спить ціле місто, мов заклятий край.</p>
<p>Скрізь мінарети й дерева сріблисті<br />
Мов стережуть сей тихий сонний рай;<br />
У темряві та в винограднім листі<br />
Таємно плеще тихий водограй.</p>

<div>




</div>

<p>Повітря дише чарівним спокоєм,<br />
Над сонним містом легкокрилим роєм<br />
Витають красні мрії, давні сни.</p>
<p>І верховіттям тонкії тополі<br />
Кивають стиха, шепотять поволі,<br />
Про давні часи згадують вони…</p>

<div></div>