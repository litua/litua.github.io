<strong>Мисик Василь – Перед жнивами</strong>
<p>Сорочка прилипає. Гаряче.<br />
Стовпіє сонце в плесі. Налилося<br />
І втомно жнивареві на плече<br />
Злягає огрядне, важке колосся.</p>
<p>Повільний вітер ледве чутний дзеньк<br />
Од кузні донесе та й знов затнеться.<br />
По вінця обрію налитий день<br />
До вечора стоїть і не схитнеться.</p>

<div>




</div>

<p>Під шепіт нив, під пісню молоду<br />
Встають по черзі дні напрочуд гарні,<br />
І мужнє сонце в духоті й чаду<br />
Терпляче трудиться в своїй гамарні.</p>
<p>Наповнюючи форми наливні,<br />
Не забуваючи й стебла малого,<br />
Переливає довгі трудодні<br />
У бронзу й злото врожаю нового.</p>
<p><em>1947</em></p>

<div></div>