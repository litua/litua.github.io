<strong>Василь Стус – Сто років як сконала Січ…</strong>
<p>Сто років як сконала Січ.<br />
Сибір. І соловецькі келії.<br />
І глупа облягає ніч<br />
пекельний край і крик пекельний.</p>
<p>Сто років мучених надій,<br />
і сподівань, і вір, і крові<br />
синів, що за любов тавровані,<br />
сто серць, як сто палахкотінь.</p>
<p>Та виростають з личаків,<br />
із шаровар, з курної хати<br />
раби зростають до синів<br />
своєї України-матері.</p>

<div>




</div>

<p>Ти вже не згинеш, ти двожилава,<br />
земля, рабована віками,<br />
і не скарать тебе душителям<br />
сибірами і соловками.</p>
<p>Ти ще виболюєшся болем,<br />
ти ще роздерта на шматки,<br />
та вже, крута і непокірна,<br />
ти випросталася для волі,</p>
<p>ти гнівом виросла. Тепер<br />
не матимеш од нього спокою,<br />
йому ж рости й рости, допоки<br />
не упадуть тюремні двері.</p>
<p>І радісним буремним громом<br />
спадають з неба блискавиці,<br />
Тарасові провісні птиці —<br />
слова шугають над Дніпром.</p>
<p><em>VI.1963</em></p>

<div></div>