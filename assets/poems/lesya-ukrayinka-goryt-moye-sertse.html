<strong>Леся Українка – «Горить моє серце…»</strong>
<p>Горить моє серце, його запалила<br />
Гаряча іскра палкого жалю.<br />
Чому ж я не плачу? Рясними сльозами<br />
Чому я страшного вогню не заллю?</p>

<div>




</div>

<p>Душа моя плаче, душа моя рветься,<br />
Та сльози не ринуть потоком буйним,<br />
Мені до очей не доходять ті сльози,<br />
Бо сушить їх туга вогнем запальним.</p>
<p>Хотіла б я вийти у чистеє поле,<br />
Припасти лицем до сирої землі<br />
І так заридати, щоб зорі почули,<br />
Щоб люди вжахнулись на сльози мої.</p>

<div></div>