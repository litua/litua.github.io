<strong>Герасим’юк Василь – Нічні дзвони Володимирського </strong>
<p><strong>1</strong></p>
<p>А дух поблизу ще витає,<br />
душа поміж людьми блукає:<br />
вже дому іншого шука.<br />
Вона безсмертна — кожен знає,<br />
бо в неї виходу немає,<br />
коли заблукана така.</p>
<p>А вже покликано до столу,<br />
до гурту давнього помолу.<br />
Згадай, кохана: в домі цім<br />
ти стріла дівчину на святі.<br />
А де сиділи винуваті<br />
за долю, кинуту в цей дім?</p>
<p>Найтонші в домі цьому свічі,<br />
церковні в домі ризи й річі.<br />
Тут мати треба на хребті<br />
сліпих років залізні міти,<br />
аби тебе прошепотіти,<br />
збагнувши, що карбИ не ті.</p>
<p>І я шепочу: Україно.<br />
І я шепочу: Україно.<br />
І я шепочу ще і ще.<br />
Я цілував коханій очі.<br />
Я не згадав про віно отче,<br />
де все пече, бо все пече.</p>
<p>Не прошепочу: хай святиться!<br />
Бо небо це і ця пшениця<br />
відторгнуть воду і росу.<br />
Небесні і підземні гули…<br />
Де наші дзвони затонули,<br />
той звук, що відвертав грозу?</p>

<div>




</div>

<p>Хай нас не буде, хай немає,<br />
хай смерть сама переконає<br />
у тому нас, що нас нема.<br />
А ти безсмертна — кожен знає,<br />
бо в тебе виходу немає,<br />
коли сама, як смерть сама.</p>
<p>О, не печалься, наша нене,<br />
що мливо господа буденне<br />
для нас, — не вперше рветься нить.<br />
Немов покаже їхня мати:<br />
цих продавать, цих дарувати,<br />
а цих сліпих щенят топить.</p>
<p>Тебе, як дівчину в палаті,<br />
лікують ті, що винуваті<br />
за долю, кинуту в цей дім.<br />
О дівчинко, куди біжиш ти?<br />
Кому це ти кричиш: залиште<br />
мене в безумії моїм?!</p>
<p><strong>2</strong></p>
<p>До яблуні прийшла вона під ранок<br />
і на коліна впала</p>
<p>й не дістала<br />
коліньми землю.<br />
Дівчина не впала —<br />
не дав, —<br />
немов хотів підвести, —<br />
зашморг.</p>
<p>І дерево дрижить під небесами,<br />
і дівчину гойдає.</p>
<p>Біля мами</p>
<p>лягти вона хотіла. І до мами<br />
в повітрі добігала вже…</p>
<p>над нами.</p>
<p>Ми й поминальний виліпили пряник,<br />
щоб не забути,</p>
<p>як ми розгойдали,<br />
щоб не забути,<br />
як ми відрізали<br />
невісту, доколисану під ранок.</p>

<div></div>