<strong>Павло Мовчан – Цар природи </strong>
<p>Золота маска сонця впікалась в обличчя:<br />
запечатувавсь дух, очі піт роз’їдав…<br />
Та й висока ж ціна за дешеве величчя —<br />
знеосіблений лик, зверху плівка тверда…</p>
<p>Облягає всю плоть золота оболонка,<br />
і стає захисною глуха нагота;<br />
затікає за шкіру розтоплений тонко<br />
для увічнення тіла безсмертний метал.</p>

<div>




</div>

<p>Та з’єднатись не може життєва тканина<br />
з цим нетлінним литвом та з байдужжям його;<br />
гине в стисках металу рухома людина —<br />
кожен вигин душі обпікає вогонь.</p>
<p>Крізь прорізи очні можна викричать муку,<br />
а крізь щілини губ можеш видихнуть гнів,<br />
бо живцем запікають у форму спонуки,<br />
та ж не викричить розум розпечених слів.</p>
<p>Навіть м’яз не здригнеться під плівкою страху,<br />
кожен подих в легенях роздмухує жар.<br />
Збігло сяйво з цих лат, позосталася бляха,<br />
а в ній попіл, ім’я ж йому — цар…</p>
<p>***</p>

<div></div>