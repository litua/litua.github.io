<strong>Павло Мовчан – “Яке недоречно безглузде, безлузне питання…” </strong>
<p>Яке недоречно безглузде, безлузне питання<br />
про нові щедроти й марноти зими,<br />
про тихе біління снігів і повільне палання,<br />
про вічне мовчання в блакиті німій.<br />
Привласнити білість не можу — лише сплямувати,<br />
не можу снігів увібрати, бо повен ущерть<br />
вчорашнім свічінням грудей і снігів непочатих<br />
і солоддю дня, що пролився, надпитий ледь-ледь…<br />
І не уникнути втрати й збідніння:<br />
торочиться нитка швидка з полотна,<br />
міняється сутність, сповзає одіння,<br />
і внутрішнім світлом сліпить голизна.<br />
І зір розімкнувсь, розгорнулись безмежні сувої,<br />
на випинах тіла згорають шовки,<br />
та доторків теплих не змити водою —<br />
у плечі, у шию, у губи вп’ялись вустюки…<br />
О зимо колюча, ти сіллю і очі збілила,<br />
і шклом залила, засудомила нас,<br />
та простір довкільний, мов тануча брила;<br />
і цівкою крейди з-під ніг витікає побілений час…<br />
На спині, на плечах сліди п’ятипалі біліють,<br />
немов дві душі хтось в єдину зліпив:<br />
помітне злиття і дифузія ліній,<br />
хтось близкістю плоті обох посліпив.<br />
Та слабша поволі сповиток… і дужчає воля,<br />
і в розщіп між ними поволі вода затіка…<br />
Висмикую з губ вустюки і кристалики солі<br />
і довго волаю, аби відшпилить язика:<br />
—О-о-о-о-о-о-о!.. —<br />
Радію від снігу, радію тому, що він тане,<br />
що холод єднальний уже розколовсь пополам,<br />
що й виправив крик недоречне питання:<br />
«А що ж нас чекає і що позосталося нам?».</p>

<div>




</div>

<p>***</p>

<div></div>