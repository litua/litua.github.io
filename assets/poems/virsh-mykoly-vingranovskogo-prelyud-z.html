<strong>Микола Вінграновський – Прелюд землі</strong>
<p>Із океанами, полями і стодолами,<br />
Із місяцем і сонцем на плечах<br />
Лечу, обліплена народами, як бджолами,<br />
І атомні гриби в моїх очах!..</p>

<div>




</div>

<p>Кривавий мій! Могилистий! Космічний!<br />
Споживач пристрасний людських страждань і мрій,<br />
Не спопелись, мій вік двадцятивічний!<br />
Не змавпся ти, двадцятий віче мій!..</p>
<p><em>1960</em></p>

<div></div>