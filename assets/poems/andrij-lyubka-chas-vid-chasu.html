Андрій Любка – Час від часу<p>Час від часу варто щось змінювати<br />
У своєму житті. Наприклад, прокидатися<br />
Зранку і виходити в прохолоду балкону,<br />
Курити «Мальборо» й думати.<br />
Думати про цей в’язкий туман, про перші ранкові<br />
Маршрутки, про чергову тріщину в<br />
Наших стосунках. Просто осіннього<br />
Ранку видимість значно зменшується, йдеться про<br />
Більші масштаби, отже, про можливість бачити в<br />
Цьому тумані значно менше речей, ніж є насправді, хоча<br />
Що є насправді, кажеш собі.</p>
<p>Просто думати зранку впадло, особливо<br />
Якщо мої вірші останнім часом дуже «стабільні»:<br />
Без надривів у голосі і непотрібних рим, в’язкі, як<br />
Цей туман, затяжні, як цей дощ.</p>

<div>




</div>

<p>Зрештою, думати, поки палає цигарка, поки<br />
Вариться кава, поки ти спиш, це ніби робити<br />
Якісь заборонені речі, ніби<br />
дотримуватися старовинних ритуалів,<br />
ніби вчиняти незрозумілі обряди.</p>
<p>На цьому балконі після нічного сексу,<br />
Після запаху поту, думати надзвичайно важко,<br />
Саме в такі моменти можна переконатися<br />
В матеріальності думки, яка цинковим прутнем<br />
Заштовхнута в мою голову.</p>
<p>На цьому балконі з цигаркою в роті, зі скуйовдженим<br />
Волоссям, із думкою про купівлю книги Маяковського чи<br />
Булгакова, бачу місця на гілках дерев, де весною з’являться<br />
Бруньки, а ти будеш ходити напрочуд легко<br />
Вбрана, очікуючи на паморочливий запах<br />
Прілих каштанів.</p>
<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>