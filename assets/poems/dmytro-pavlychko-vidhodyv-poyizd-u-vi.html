<strong>Дмитро Павличко – “Відходив поїзд. У вікні…” </strong>
<p>Відходив поїзд. У вікні<br />
Махала дівчинка рукою<br />
І плакала. Нащо мені<br />
Її сльози й несупокою –<br />
Я ж з іншою прощався там,<br />
Я проводжав дівча веселе;<br />
Чого ж це над моїм життям<br />
Чужа печаль полотна стеле?!<br />
Чого це я забув давно<br />
Свою товаришку погожу,<br />
А те заплакане вікно<br />
Забути я ніяк не можу?!<br />
Чия душа, як сирота,<br />
Зверталася до незнайомих,<br />
Куди ж то кличе крізь літа<br />
Її руки прощальний помах?!</p>

<div>




</div>

<p>***</p>

<div></div>