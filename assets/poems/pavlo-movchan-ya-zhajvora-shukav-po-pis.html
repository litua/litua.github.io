<strong>Павло Мовчан – “Я жайвора шукав по пісні в піднебессі…” </strong>
<p>Я жайвора шукав по пісні в піднебессі.<br />
Він, випливши, зникав, аби ізнов воскреснуть,<br />
і поле підіймав, як полотно за нитку,<br />
і павутину пряв прозору для сповитку.<br />
Жарино в жмені, жайворе пекучий!<br />
Зронися в губи, голос мій озвучуй.<br />
Впікайся глибше, швидше в серцевину,<br />
пронизуй наскрізь, наче намистину.<br />
Летить угору тлінне моє тіло,<br />
лиш тінь внизу лишається змаліла…<br />
Чим вище в небо, тим все глибше в себе:<br />
тріпоче жайвір в зрубі моїх ребер.<br />
На піднебінні тане звук-сніжина,<br />
і пише вигук золота вуглина…<br />
Ой жайворе прозорий, що й нема<br />
навіщо стрімко вгору підіймать!<br />
Аби розпорошити до піщинки,<br />
а душу, спеленавши в павутинку,<br />
тягнуть-сотати вгору що є духу,<br />
щоб висушить, обплутавши, як муху,<br />
і вниз жбурнуть, де порошина тіні<br />
трима за нитку хмарку посивілу.</p>

<div>




</div>

<p>***</p>

<div></div>