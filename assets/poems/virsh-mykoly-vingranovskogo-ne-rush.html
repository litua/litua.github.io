<strong>Микола Вінграновський – Не руш мене. Я сам самую…</strong>
<p>Не руш мене. Я сам самую.<br />
Собі у руки сам дивлюсь.<br />
А душу більше не лікую.<br />
Хай погиба. Я не боюсь.</p>
<p>Переживу. Перечорнію.<br />
Перекигичу. Пропаду.<br />
Зате — нічого. Все. Німію.<br />
Байдужість в голови кладу.</p>
<p>Одне я хочу: старій швидше,<br />
Зів’яльсь очима і лицем,<br />
Хай самота тебе допише<br />
Нестерпно сірим олівцем.</p>

<div>




</div>

<p>Погасни. Змеркни. Зрабся. Збийся.<br />
Збалакайся. Заметушись.<br />
Офіціантським жестом вмийся,<br />
Але — сльозою не молись.</p>
<p>Не — відбувалось. Не — тремтіло.<br />
Не — золотіло. Не — текло.<br />
Не — полотніло. Не — біліло.<br />
Не…- господи!..- не — не було!..</p>
<p>Як танський фарфор — все минає:<br />
Корою, снігом, рукавом…<br />
Лише бджола своє співає<br />
Над малиновим будяком.</p>
<p><em>1975</em></p>

<div></div>