<strong>Дмитро Павличко – “Мріє, наче сніг здалека…” </strong>
<p>Мріє, наче сніг здалека,<br />
Ночі літньої блакить.<br />
З ватри голуба смерека<br />
Виростає і шумить.</p>
<p>На пахучім сріблі сіна<br />
Чарка любощів терпка.<br />
Дико блиснули коліна,<br />
Як зіниці хижака.</p>

<div>




</div>

<p>Покотилася крисаня,<br />
Як зоря з небесних бань,<br />
Сивіє сльоза кохання,<br />
Ніби попеліє грань.</p>
<p>Об’їдають коні чалі<br />
Місяць, наче сніп вівса.<br />
В давній золотій печалі<br />
Лебедіють небеса.</p>
<p>***</p>

<div></div>