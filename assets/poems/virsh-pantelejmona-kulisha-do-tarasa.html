<strong>Пантелеймон Куліш – До Тараса за річку Ахерон</strong>
<p>  Недоспів твій доспівую, мій брате…<br />
Насліддє дороге, клейнодами багате,<br />
Лишив єси мені в твоїй тридцятиструнній,<br />
В твоїй поезії високій, многодумній,<br />
Дуброві запашній, широкошумній.<br />
Тарасе! попроси там Аполлона,<br />
Нехай зупинить він легкий каюк Харона,<br />
Щоб довго не возив на той бік Ахерона<br />
Народу без путя, без честі і закона.<br />
Що з вовчого на світ приходить лона.<br />
Нехай по сонних берегах блукає,<br />
Про ледарство своє ледаче споминає,<br />
На предків і батьків за брехні нарікає,<br />
Тяжкі гріхи свої й паскудство проклинає<br />
І суду сто століттів дожидає!<br />
Кому ж я передам, коханий брате,<br />
Твоє добро святе, над всі скарби багате?<br />
Собакам, чи вовкам, чи людям безголовим,<br />
Тим язикам лихим, калікам кривомовим,<br />
Письменникам сліпим і пустословим?</p>

<div></div>