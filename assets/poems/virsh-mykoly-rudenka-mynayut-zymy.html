<strong>Микола Руденко – Минають зими</strong>
<p>Минають зими і надходять весни<br />
З поживою для птахів і тварин.<br />
І кучерявий вітер із–за Десни<br />
Розбризкає в лугах ультрамарин.</p>
<p>І сонце в лісі вигріє дороги,<br />
Куди я вирушав заради рим;<br />
Там власна тінь мені лягала в ноги —<br />
І сам себе я бачив не старим.</p>
<p>А згодом ярина заполовіє<br />
І хмарка набіжить на шовк отав,<br />
На дуб, що є ровесником Софії, —<br />
Я знаю: він мене запам’ятав…</p>

<div>




</div>

<p>Дай, царю–дубе, пожалітись лукам,<br />
Де нині дощик сіється дрібний,<br />
Що я свого не передав онукам —<br />
Лишився їм далекий і чудний;</p>
<p>Що, бач, кар’єра склалася невдало;<br />
Що ходять вірші тільки з–під поли;<br />
Що хтось на волі ріже хліб і сало.<br />
А тут…<br />
Замовкни, діду, не мели.</p>
<p>Замовкни, діду…<br />
Вже нема і сліду<br />
Мого отам, де я блукав колись.<br />
Туди вже не дійду і не доїду —<br />
Стежки тернами лютими взялись.</p>
<p>Тож дяка й шана вам, кохані руки,<br />
Що зберегли крамольні сторінки, —<br />
Бо, може, не дізнаються й онуки,<br />
Де дідові поховані кістки.</p>
<p><em>13.12.1979</em></p>

<div></div>