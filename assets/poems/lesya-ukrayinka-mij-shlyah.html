<strong>Леся Українка – Мій шлях</strong>
<p>На шлях я вийшла ранньою весною<br />
І тихий спів несмілий заспівала,<br />
А хто стрівався на шляху зо мною,<br />
Того я щирий серденьком вітала:<br />
«Самій не довго збитися з путі,</p>
<p>Та трудно з неї збитись у гурті».</p>
<p>На шлях я вийшла ранньою весною<br />
І тихий спів несмілий заспівала,<br />
А хто стрівався на шляху зо мною,<br />
Того я щирий серденьком вітала:<br />
Непевна путь, мій друже, в нас обох, –</p>
<p>Ходи! Шлях певний швидше знайдем вдвох.</p>
<p>Ох, довгий шлях сей, тяжко йти по йому,<br />
Найтяжчий для того, хто одинокий!<br />
Та не сама я на шляху тяжкому,<br />
Я не сама мандрую в світ широкий.<br />
«Самій не довго збитися з путі,</p>
<p>Та трудно з неї збитись у гурті».</p>
<p>Я йду шляхом, пісні свої співаю;<br />
Та не шукайте в них пророчої науки, –<br />
Ні, голосу я гучного не маю!<br />
Коли ж хто сльози ллє з тяжкої муки, –<br />
Скажу я: «Разом плачмо, брате мій!»</p>
<p>З його плачем я спів з’єднаю свій,</p>

<div>




</div>

<p>Бо не такі вже гіркі сльози – спільні.<br />
Коли ж на довгому шляху прийдеться<br />
Мені почути співи гучні, вільні, –<br />
В моїй душі для них луна знайдеться.<br />
Сховаю я тоді журбу свою</p>
<p>І пісні вільної жалем не отрую.</p>
<p>Коли я погляд свій на небо зводжу, –<br />
Нових зірок на йому не шукаю,<br />
Я там братерство, рівність, волю гожу<br />
Крізь чорні хмари вглядіти бажаю, –<br />
Тих три величні золоті зорі,</p>
<p>Що людям сяють безліч літ вгорі…</p>
<p>Чи тільки терни на шляху знайду,<br />
Чи стріну, може, де і квіт барвистий?<br />
Чи до мети я певної дійду,<br />
Чи без пори скінчу свій шлях тернистий, –<br />
Бажаю так скінчити я свій шлях,</p>
<p>Як починала: з співом на устах!</p>
<p>Коли кому замріють тії зорі,<br />
І він їх привітає гімном вільним,<br />
Хоч не побачу я нічого у просторі,<br />
Не назову співця я божевільним.<br />
Бо часом ясний промінь світовий</p>
<p>Не видно через порох шляховий…</p>
<p>[22 травня 1890]</p>

<div></div>