<strong>Павло Мовчан – “Шпувало море, шум шумелий…” </strong>
<p>Шпувало море, шум шумелий<br />
розповивавсь у ширину.<br />
І випивали з нас джерела<br />
сипку важку речовину.<br />
У глибину землі й блакиті<br />
час виструмовував із нас.<br />
Кров залишалася на ситах,<br />
що закипала вже не раз.<br />
А ми, мов рінь, на жорнах терті,<br />
поволі меншали щодня, —<br />
на власний вік, на зріст зіперті,<br />
на стяту велич, як стерня…<br />
Коса гребінчаста чесала<br />
і нам волоссячко лляне,<br />
і ми від доторків металу<br />
щось чули в тілі крижане.<br />
Так, ніби зменшилося крові,<br />
що старшою була за нас,<br />
і почорнілий ґнотик слова<br />
в допалених губах погас.<br />
І тінь окапинами всякла<br />
в мулький під п’ятами пісок,<br />
і нам самих собі забракло:<br />
подовшав берег — зменшивсь крок.<br />
А понад нами й попід нами<br />
ходили тіні-двійники,<br />
а по піску тяглися плями,<br />
прозтерті в порох ріняки…</p>

<div>




</div>

<p>***</p>

<div></div>