<strong>Герасим’юк Василь – Я вірші пишу…</strong>
<p>Я вірші пишу<br />
вночі в Прокураві,<br />
я вірші пишу<br />
в татовій хаті,<br />
доки сидять<br />
під стіною на лаві<br />
мої предки<br />
вбиті й потяті.<br />
Доки сидять,<br />
не зронивши ні слова,<br />
доки сидять,<br />
незворушні, незрушні,<br />
моя душа,<br />
як труна смерекова,<br />
приймає прах,<br />
вивільняючи душі.<br />
А звідки той прах,<br />
давно зітлілий?<br />
А звідки ті душі,<br />
давно відлетілі?<br />
І кожна в сорочці<br />
білій-білій,<br />
бо найбіліша —<br />
на мертвім тілі.</p>

<div></div>