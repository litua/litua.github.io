<strong>Тарас Шевченко – У перетику ходила</strong>
<p>У перетику ходила<br />
По оріхи,<br />
Мірошника полюбила<br />
Для потіхи.<br />
Мельник меле, шеретує,<br />
Обернеться, поцілує<br />
Для потіхи.<br />
У перетику ходила<br />
По опеньки,<br />
Лимаренка полюбила,<br />
Молоденька.<br />
Лимар кичку зашиває,<br />
Мене горне, обнімає,<br />
Молоденьку.<br />
У перетику ходила<br />
Я по дрова<br />
Та бондаря полюбила,<br />
Чорноброва.<br />
Бондар відра набиває,<br />
Мене горне, пригортає,<br />
Чорноброву.<br />
Коли хочеш добре знати,<br />
Моя мати,<br />
Кого будеш попереду<br />
Зятем звати,—<br />
Усіх, усіх, моя мамо,<br />
У неділеньку зятями<br />
Будеш звати.</p>

<div>




</div>

<p><em>[Друга половина 1848, Косарал]</em></p>

<div></div>