<strong>Віталій Іващенко – Мені щемить на серці — мчать літа…</strong>
<p>Мені щемить на серці — мчать літа,<br />
І з кожним днем все швидше,</p>
<p>швидше, швидше,</p>
<p>Душа тривожним сумом оброста,<br />
Кохання мрія безголосо кличе.</p>
<p>Буває, серед тисячі очей<br />
Побачу раптом наче рідні очі.<br />
Я простягнути руку й серце хочу,<br />
Розкрити душу, що жива іще.</p>

<div>




</div>

<p>В ній стільки мрій, бажання і тепла,<br />
В ній стільки ласки зібрано за роки,<br />
В часи зневіри віру зберегла<br />
У почуття прекрасні і високі.</p>
<p>Як це сказати? Зупинити як<br />
Тих, хто в самотність впевнено крокує?<br />
Душі бажаній як подати знак,<br />
Що нам обом тепла сердець бракує?</p>
<p>Ніяк не скажеш, хоч і не німий.<br />
Ніхто чужого слухати не хоче.<br />
Усі чужі. Тому душа щемить,<br />
І в самоті живі згасають очі.</p>

<div></div>