<strong>Іван Багряний – Антон-Біда — Герой Труда (Розділ №3)</strong>
<p>Привіт, привіт, привіт, привіт,<br />
Товаришу і брате!<br />
Хай вибачає той “пііт”, —<br />
Нема й часу гадати<br />
Чи я згубив, чи я знайшов,<br />
Що лавреата обійшов.</p>
<p>Люблю красу,<br />
та брак часу!<br />
Спішу,<br />
пишу,<br />
товаришу, —</p>
<p>Як я прибув у Ромодан!<br />
Яких я бачив<br />
громадян!..</p>
<p>І<br />
О, ромоданний шлях старий!<br />
О, Богом даний Краю мій!<br />
Неначе хто Тебе урік…</p>
<p>Був саме “Тридцять Третій” рік.</p>
<p>(Його писатимем в лапках<br />
Завжди<br />
й з великих літер,<br />
Бо так кричатиме в віках<br />
Земля, Вода і Вітер</p>
<p>Про рік “побєд”,<br />
про рік “завдань”,<br />
Про рік колхозних раювань, —<br />
Про той, що вождь сказав: “Налєй!”<br />
Бо жити стало “вєсєлєй!”</p>
<p>Цей рік писатимемо ми<br />
Завжди з великих літер,<br />
Бо так про нього просурмить<br />
Земля,<br />
Вода<br />
і Вітер<br />
На всі світи і времена!<br />
І тільки лиш в секреті<br />
Його триматиме “страна”, —<br />
Рік славний “Тридцять Третій”,</p>
<p>Отой, що сяє, як зоря<br />
В усій епосі “Октября”!)</p>
<p>О, Богом даний Краю мій!<br />
О, сад пісень,<br />
колиско мрій!..</p>
<p>ІІ<br />
Прибув Антон у “отчий дім” —<br />
До батьківської хати…<br />
Прибуть прибув, але заждім<br />
На хату зазіхати,</p>
<p>Бо що це “хата” в еСеСеР?<br />
У цім краю відносно все.</p>
<p>Одначе: розповідь ведім!<br />
Так слухай, лавреате:</p>
<p>Прибув Антон у отчий дім —<br />
До батьківської хати…<br />
А тую хату<br />
й пів села —<br />
Неначе берія взяла.<br />
І берія та не мала,<br />
Ой, не мала, видать, була, —</p>
<p>Бо заросли биллям поля,<br />
Бо запустіла вся земля,<br />
Повимірали і двори,<br />
І цілі села,<br />
й хутори,</p>
<p>Повимірало геть підряд<br />
Населення<br />
цілих сільрад!<br />
Колгоспи ж мерли взагалі<br />
Із ланковими на чолі! —<br />
Немов виконували план,<br />
Немов угноювали лан, —</p>
<p>Організовано, мовляв!<br />
У стилі директивнім!<br />
У стилі ери соцзмагань!<br />
У дусі колективнім!</p>
<p>Це, бач:<br />
поки Антон доліз, —<br />
Ускрізь<br />
розцвів соціялізм!</p>
<p>Авжеж! В усій країні тій<br />
Соціялізм розцвів, як стій!</p>
<p>Щоби к свободі у “хахла”<br />
Навік пройшла оскома,<br />
Послали “тато” із Кремля<br />
Великого Наркома.</p>
<p>Щоб той “хохол” любити звик<br />
Колхоз, як жінку вдома,<br />
Послали “тато” із Москви<br />
Могутнього Наркома.</p>
<p>І звався Г о л о д<br />
той нарком!<br />
Проект оформив Совнарком.</p>
<p>І от — з косою й з маслаком<br />
До діла взявся той Нарком.</p>
<p>По Україні, мов корсар,<br />
З косою він корсарить, —<br />
Узявся Голод-Комісар<br />
Всевладно комісарить:</p>
<p>Січе зблизька,<br />
січе здаля…<br />
Як повелів “отець” з Кремля.</p>
<p>Позаростали бур’янцем<br />
Сади і рідні хати…<br />
Пісень!!<br />
Пісень ось про оце!!<br />
Пісень, лауреати!!!</p>
<p>Як із косою й з маслаком<br />
До діла приступив Нарком.</p>
<p>ІІІ<br />
Хоч довго наш Антон і ліз,<br />
Зате й приліз —<br />
в с о ц і я л і з м !<br />
Прямісінько крізь мряку криз —<br />
Прямісінько<br />
в с о ц і я л і з м !</p>
<p>Попухлі люди на шляхах,<br />
По вигонах<br />
і по хатах.<br />
Жах матерів<br />
і плач дітей…<br />
І рясно трупів і костей<br />
Всіма забутих взагалі —<br />
Непохоронених в землі.</p>
<p>І на землі,<br />
і на траві,<br />
І в хатах — мертві всюди.<br />
А серед вигону — ж и в і<br />
П а с л и с ь ,<br />
м о в в і в ц і ,<br />
л ю д и !!!</p>
<p>Ура, ура! Яка ж пора!<br />
Яка ж пора!!.<br />
Ура!<br />
Ура!</p>
<p>О, лавреате! Цить! Не диш!<br />
О с ь м а т е р і ї д я т ь ш п о р и ш !</p>
<p>І ти, мій брате, цить, не диш! —<br />
О с ь<br />
Д і т о ч к и ї д я т ь ш п о р и ш ! !</p>
<p>І ти, о, світе! Цить! Не диш!!! —<br />
Ц е<br />
л ю д и о с ь<br />
ї д я т ь<br />
ш п о р и ш !</p>
<p>Їдять шпориш,<br />
їдять пирій…<br />
Це все герої, брате мій!<br />
Труда герої й боротьби, —<br />
Це все колгоспники-раби!</p>
<p>Антон впізнати міг живих,<br />
Його ж —<br />
уже ніхто не міг.</p>
<p>IV<br />
Позаростали бур’янцем<br />
Сади і рідні хати…<br />
Пісень!<br />
Пісень!!<br />
П і с е н ь п р о ц е !!<br />
П і с е н ь , л а у р е а т и !</p>
<p>Ось тут квилить пташа-маля…<br />
Так повелів “отець” з Кремля!</p>
<p>І там конає он маля…<br />
Так повелів “отець” з Кремля!</p>
<p>І накормить зась й здаля…<br />
Бо так велів “отець” з Кремля!</p>
<p>Квиління те малят “страни”<br />
Стоїть без відгуку й луни.</p>
<p>І тільки десь якийсь барбос<br />
Квиління те нотує…<br />
Але ні Кесарь, ні “колхоз”<br />
Маляток не рятує.</p>
<p>Ніхто не чує лемент той, —<br />
Ні Бог, ні Кесарь, ні Герой…<br />
Ах, ах! От кепський дипломат! —<br />
Ні Маркс, ні Вождь, ні Лавреат!!</p>
<p>Ніхто не чує лемент той —<br />
Ні Кармелюк,<br />
ані Роб-Рой…<br />
Ні Кармелюк,<br />
ані Роб-Рой,<br />
Ні “лавреат”,<br />
ані “герой” —<br />
Ніхто не чує цих чудес!</p>
<p>І ллється синява з небес.</p>
<p>Не чує світ, —<br />
не бачить світ, —<br />
Осліп на цей “колхозний міт”.</p>
<p>Та як осліп!<br />
Та як оглух!!.<br />
Бо він ще з голоду не пух,<br />
Бо не втрачав очей від сліз,<br />
Бо пальці з голоду не гриз,</p>
<p>Бо не ходив при батогах<br />
Комунного Месії,<br />
Не загибав він у снігах<br />
Холодної Росії,</p>
<p>І не втрачав очей від сліз…<br />
І пальці з голоду не гриз!..</p>
<p>Та Бог із ним,<br />
із світом тим.<br />
Хай Бог простить дітям малим!<br />
Мені ж простить хай за сімох,<br />
Що я злословлю всує,<br />
Мовляв, “ні Кесарь, ані Бог<br />
Маляток не рятує”.</p>
<p>Це все від горя стільки слів,<br />
Що не рятують дітлахів<br />
Ні Кармелюк,<br />
ані Роб-Рой,<br />
Ні “лавреат”, ані “герой”.</p>
<p>V<br />
Згадав Антон ізнов не раз,<br />
Як ті дядьки співали:<br />
“Держава дбає не про нас” —<br />
“В Інтернаціоналі”!<br />
Тягнули так на сьомий глас…<br />
Поки не зникли всі<br />
“як клас”</p>
<p>І на землі,<br />
і на траві,<br />
І в хатах — мертві всюди.<br />
А серед вигону — живі<br />
Паслись, мов вівці, люди.</p>
<p>Паслися люди в шпориші,<br />
І з діточками мати…<br />
Пісень про це, товариші!<br />
Пісень, лауреати!!</p>
<p>Ті люди, мов овечок рій,<br />
Щирицю їли і пирій…<br />
Це так у сталінській порі<br />
Мов вівці, паслись трударі!<br />
Та ні!<br />
В якій же ж і порі<br />
Паслись, мов вівці, трударі!!</p>
<p>Та все вклякали без кінця, —<br />
Напевно славили “отця”.</p>
<p>А по шляхах повзали чутки<br />
Тривожні й неймовірні,<br />
Що діточок десь матері<br />
З’їдали<br />
божевільні…</p>
<p>В такій от радісній порі<br />
Дітей з’їдали матері!</p>
<p>Та ні,<br />
в якій же ж і порі<br />
Дітей з’їдали матері!<br />
Якраз як “квітнула” земля<br />
У сяйві “сонечка” з Кремля!<br />
Коли ревли, щоб знали ви,<br />
Пісень “братерства”<br />
із Москви!</p>
<p>Якраз тоді,<br />
тоді якраз<br />
Коли Біда вже зник “як клас”,</p>
<p>Лиш залишивсь один листок, —<br />
Малий синок,<br />
такий звірок…</p>
<p>А інших в щастя вже впрягли,<br />
До комунізму привели</p>
<p>Й щепили віспу, мов марксизм,<br />
Ллючи червону піспу,<br />
Пардон! (Це жалю пароксизм): —<br />
М а р к с и з м ,<br />
неначе віспу.</p>
<p>Якраз коли в “рабів німих”<br />
“Отець” забрав Вітчизну<br />
І над батьками й над дітьми<br />
Вовки справляли тризну…</p>

<div>




</div>

<p>В якій же ж радісній порі<br />
З вовками вили трударі!<br />
Та ні,<br />
в якій же ж і порі<br />
Так раювали трударі!</p>
<p>VI<br />
Никав Антон по всіх кутках,<br />
Старів в журбі й риданні, —<br />
Який же й рай по цих роках<br />
Став в тихім Ромодані!</p>
<p>Від роду вже —<br />
ані душі,<br />
Лише сестра убога<br />
Десь догоряє в шпориші<br />
В колгоспі, край порога.</p>
<p>Сестра утретіх. Все що є!<br />
Та й та його не впізнає.<br />
Лиш тужить по своїх синах,<br />
Що розповзлись<br />
по бур’янах…</p>
<p>Никав Анон по цій землі —<br />
За день<br />
старів на роки!<br />
Так дозрівав синок малий<br />
Великої епохи.</p>
<p>За кожен день,<br />
за кожну мить<br />
Старів на цілі роки!<br />
А мов би ж він устиг завчить<br />
Епохи всі “уроки”.</p>
<p>А їх… Не бракувало їх<br />
Тяжких<br />
страшних<br />
“уроків” тих.</p>
<p>Засвоїв їх.<br />
І вивчив світ.<br />
І мудрим став в п’ятнадцять літ.</p>
<p>Та — ба! Виходить —<br />
все вотще,<br />
Бо треба вчитись<br />
ще<br />
і<br />
ще!..</p>
<p>VII<br />
По Україні мла і пар —<br />
Земля смертями марить, —<br />
То славний Голод-Комісар<br />
Всевладно комісарить.</p>
<p>І стогін тих жахливих мес<br />
Встає стовпами до небес, —<br />
Дітей замучених яса…</p>
<p>Але —<br />
не чують небеса.</p>
<p>Та й що до цих “земельних” драм<br />
Таким високим небесам!<br />
Терпи, козак!<br />
Бо, кажуть, страм<br />
І глум, і власть — від Бога нам,</p>
<p>За всі гріхи,<br />
за всі діла<br />
Преледащущого хахла!</p>
<p>Оцю, мовляв, хахлацьку рать<br />
Якраз і треба так карать!<br />
За що?<br />
А Бог те зна святий,<br />
Народ же цей не зна простий.</p>
<p>Але не нам стромлять списа<br />
В такі високі небеса.</p>
<p>Нехай страждають ці старці,<br />
Нехай вмірають діти ці,<br />
Нехай конають трударі,<br />
Дітей їдять хай матері,<br />
Нехай відчай,<br />
нехай бедлам…<br />
Отак і треба тим хахлам!</p>
<p>За що?<br />
Та Бог же зна святий!<br />
Нащо питати світ пустий.</p>
<p>Хай стогнуть всі ці дітлахи<br />
Хоча б… і за чужі гріхи!<br />
(Бо ясно ж, що гріхів своїх<br />
Іще й нема,<br />
й не буде в їх!)</p>
<p>Але не нам стромлять списа<br />
В такі холодні небеса.</p>
<p>Нехай конають ці старці,<br />
Нехай страждають діти ці,<br />
Нехай хриплять ці трударі,<br />
Дітей їдять хай матері,<br />
Нехай відчай,<br />
нехай бедлам…<br />
Уздовж!<br />
Навхрест!<br />
І пополам!!.</p>
<p>Та ми не тикаєм списа<br />
У ці прекрасні небеса,</p>
<p>Бо що з тих зимних емпірей,<br />
Коли нема тепла в людей!</p>
<p>Ну, що від синявого тла,<br />
Коли в людей нема тепла!</p>
<p>……………………..</p>
<p>От, бачиш, — всі знання вотще!<br />
Учитись треба<br />
ще<br />
і<br />
ще.</p>
<p>VIII<br />
І пухнуть, пухнуть трударі,<br />
І мліють, мліють матері, —<br />
Отак на вигонах “страни”<br />
Повзуть навколішках вони,<br />
Устами льнуть к землі сирій —<br />
Їдять щирицю і пирій…</p>
<p>Хвала!<br />
В якій же ж і порі<br />
Їдять щирицю трударі!</p>
<p>В якій же й радісній порі<br />
Їдять шпориш пролетарі!!</p>
<p>Та ні,<br />
в якій же ж і порі<br />
Д і т е й з ’ ї д а ю т ь м а т е р і ! ! !</p>
<p>Й здається аж кричать вони<br />
Усім отим “вождям страни”:</p>
<p>Осанна вам!<br />
Осанна й їм!<br />
Отим усім вождям моїм!<br />
І скоморохам-“тивунам”,<br />
“Затєйнікам” горлатим,<br />
Орденоносним плазунам,<br />
Так званим лавреатам, —</p>
<p>Осанна їм, осанна їм,<br />
Що я оцей пирій тут їм!</p>
<p>Осанна їм, осанна їм,<br />
Що я шпориш задаром їм!!</p>
<p>Осанна їм! Осанна їм<br />
Отим усім вождям моїм,<br />
Що я зійшла з ума зовсім<br />
І вже своє дитя ось їм!!!</p>
<p>Осанна їм!<br />
Осанна їм…</p>
<p>ІХ<br />
Ой, де ж були, ой, де ж були<br />
Ви, братця сановиті,<br />
Ой де були ви лентами<br />
І лаврами повиті —</p>
<p>Ой, де ж були ви в тій порі<br />
Як паслись рачки трударі?!</p>
<p>Були ми…<br />
(Геть!)<br />
Були в Москві —<br />
Лизали чобіть “татові”,<br />
І по прямій, і по кривій —<br />
За лаври лавреатові.</p>
<p>Лизнеш сюди,<br />
лизнеш туди —<br />
І маєш орден на груді!</p>
<p>А те що ви шпориш їсте, —<br />
Неправда все, то все пусте!</p>
<p>Усе брехня від “а” до “зет”,<br />
Бо не читаєте газет,<br />
Бо не збагнули до пуття<br />
Вождя<br />
про радісне життя.</p>
<p>Побільше вірь,<br />
поменше диш, —<br />
Тоді за хліб зійде й шпориш!</p>
<p>Побільш працюй,<br />
поменше мрій, —<br />
То стане салом і пирій!</p>
<p>От якби ти побув в Москві,<br />
Полизькав чобіт “татові”,<br />
То ти б узнав<br />
почім нові<br />
Медалі лавреатові.</p>
<p>А так — мовчи і не диши,<br />
Парись задаром в шпориші!<br />
Та не в простому (запиши!),<br />
А в сталінськім,<br />
товариші!</p>
<p>Х<br />
На Україні мла і пар, —<br />
Земля смертями марить…<br />
Всесильний Голод-Комісар<br />
Всевладно комісарить.</p>
<p>Втікали люди у міста,<br />
Щоб жить хоч під мостами,<br />
Та комісарські слуги й там —<br />
Орудують містами:</p>
<p>Колгоспних тих “рабів німих”<br />
Збирають геть,<br />
збирають всіх —<br />
Старих і купи дітвори —<br />
Та й геть везуть десь у яри,<br />
Десь на глухі дороги, от…</p>
<p>Щоб не просили і крихот!</p>
<p>Щоб не змогли ізнов прийти<br />
До міст<br />
по їх,<br />
по ті к р и х т и.</p>
<p>Ось на такий тріюмф труда<br />
Потрапив наш Антон Біда.</p>
<p>Від жаху хлопець очманів,<br />
Геть зтуманів<br />
за кілька днів.</p>
<p>Замісто мрій,<br />
замість казок,<br />
Замість ясного лану,<br />
Замість ягнят,<br />
замість квіток<br />
Святого Ромодану,<br />
Що снився так на чужині, —<br />
Страхіття<br />
й бур’яни одні!</p>
<p>І стало страшно йому так,<br />
Що й північ стала мила.<br />
І в снах вже квітла тундра та,<br />
Де батьківська могила…</p>
<p>…………………….</p>
<p>На скелі там шумить сосна<br />
Сумна<br />
і одинока,<br />
І тайну береже вона,<br />
Що бачила звисока:</p>
<p>Останню батьківську печаль,<br />
Молитву Матері<br />
і жаль,<br />
І жаль старенької, і жах,<br />
Що умірати їй в снігах…</p>
<p>Отут би вмерти! З цим селом!</p>
<p>З громадою отут разом!<br />
А перед тим, — простіть прошу, —<br />
Хоча б поїсти шпоришу<br />
Й щириці рідної!..<br />
Сумна</p>
<p>Шумить вночі,<br />
шумить сосна…</p>
<p>І мріє серце вже всер’йоз…</p>
<p>Буває і такий кур’йоз.</p>
<p>ХІ<br />
Куди ж втекти?<br />
Куди іти?<br />
В краї які?<br />
В які світи?</p>
<p>Куди ж тепер від зла й біди?<br />
Із мосту б кинувся, гляди,<br />
Урвалась щоб життя строфа…<br />
Та<br />
став в пригоді Мустафа.</p>
<p>О, цей дивак!<br />
Оцей хлопчак!<br />
Оцей сміливець!<br />
Цей босяк!</p>
<p>Щоб “вождь” Антона геть пустив, —<br />
Антона він<br />
п е р е х р е с т и в.</p>
<p>Щоб далі йшла життя строфа<br />
На зло всім емведенкам,<br />
Босяк і злодій Мустафа<br />
З Біди<br />
зробив взяв “Е н к а”.</p>
<p>Завжди сміхун,<br />
на все мастак, —<br />
Узяв картоплю і п’ятак,</p>
<p>Поворожив сюди-туди…<br />
І визволив Біду з біди.</p>
<p>Всього лиш тільки сприт руки<br />
І —<br />
“дураки<br />
большевики”.</p>
<p>Не лепське місто та Уфа,<br />
Але<br />
великий Мустафа!</p>
<p>З його “Свідоцтвом” в добрий час<br />
Антон і рушив на Донбас.</p>

<div></div>