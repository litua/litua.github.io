Юрій Андрухович – Повчальна травнева прогулянка<p>що ж ходімо по розпеченому гравію<br />
ці надозерні городи й будиночки —<br />
сумовитий симбіоз красивого й корисного<br />
де гостро пахне водою зів’ялою<br />
розсадою й добривами<br />
де поодинокі півонії<br />
творять неподільне ціле з кропом<br />
і тонколезою цибулею<br />
де опудала в картатих сорочках<br />
тільки вгадуються<br />
за кущами бузини і чайної ружі<br />
а в придорожній смузі дедалі більшає<br />
сивих кульбаб в оточенні жовтих…</p>

<div>




</div>

<p>на дні твого візочка супокій<br />
знаю тебе не цікавлять ці спалахи<br />
врожайної благодаті —<br />
ці надозерні фільварки<br />
й межові поділки з колючого дроту<br />
знаю велика тиша<br />
зійшла на тебе нині<br />
та все ж ходімо в напрямку тенісних кортів<br />
повз руїну водяного млина з тінню авіабомби<br />
повз братську могилу ста тисяч розстріляних<br />
в напрямку стадіону й луна-парку<br />
повз маленьких землевласників<br />
що визбирують ранню і рясну полуницю<br />
анітрохи не дивуючись<br />
такій невблаганній земній родючості<br />
поклонімся ж кожній кровинці минулого<br />
так так сину мусимо бути вдячними<br />
що є в житті ця прогулянка і спека<br />
що стоїмо удвох на містку<br />
ще й спостерігаємо<br />
найдивовижніше:<br />
скажімо оті вершечки слизького каміння<br />
під прозорою плівкою води в рівчаку…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>