<strong>Броніслав Грищук – За тридев’ять небес…</strong>
<p>За тридев’ять небес,</p>
<p>де нема ні плачу, ані сміху,</p>
<p>де у райських садах</p>
<p>не вмовкають джмелі й солов’ї,</p>
<p>де вощиновий берег</p>
<p>спливає медами справіку</p>
<p>у нектарні бездонні озера</p>
<p>й дзвінкі ручаї,—</p>
<p>звідти,</p>
<p>з вимірів тих</p>
<p>золотих-осяйних-незбагненних,</p>
<p>мама з татом</p>
<p>вдивляються в мене</p>
<p>крізь божі світи,</p>
<p>ніби хочуть сказати</p>
<p>щось дуже важливе для мене</p>
<p>та від чогось мене, нерозумного,</p>
<p>застерегти!</p>

<div>




</div>

<p>Губи, брови, морщинки</p>
<p>ворушаться в болісних зламах —</p>
<p>хоч на мить на одну</p>
<p>відступи, відпусти, німота!</p>
<p>Але марні вони,</p>
<p>позамежні оті намагання,</p>
<p>бо печать невидима</p>
<p>лягла на пошерхлі уста!</p>
<p>Так зі снів</p>
<p>ми і світимось втрьох,</p>
<p>наче храмові свічі:</p>
<p>я — з свойого, земного,</p>
<p>вповитого тліном гріхів,</p>
<p>а вони — з того сну,</p>
<p>де ні слів, ані сліз,—</p>
<p>тільки вічність,</p>
<p>та пісні солов’їв,</p>
<p>та вощиновий мед</p>
<p>берегів.</p>
<p><em>1997</em></p>

<div></div>