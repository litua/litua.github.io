<strong>Микола Руденко – Сенс життя</strong>
<p>Де реальність, де сон —<br />
Чи збагну до пуття?<br />
Сірий морок<br />
Минуле сповив пеленою —<br />
Мов не я, а хтось інший<br />
Прожив те життя.<br />
Шість десятків, які<br />
Називаються мною.</p>
<p>Пам’ять знову проходить<br />
Дороги земні —<br />
Ніби вдруге цей світ<br />
Відкривається оку.<br />
І коли моє тіло<br />
Заклякне в труні —<br />
Я на нього так само<br />
Дивитимусь збоку.</p>
<p>Та й тоді<br />
Не спочине душа від гризот.<br />
Хоч вона —<br />
Тільки частка світанку земного<br />
Що ти є, оця земле,<br />
Де стільки скорбот?<br />
Хто ти є,<br />
Незбагненна істото двонога?</p>

<div>




</div>

<p>Вдарить грім із-за хмари —<br />
Мов зоряна вість,<br />
Котра в морок виштовхує<br />
Слово безлике.<br />
Може, хтось<br />
На запитання ці відповість.<br />
А як ні,<br />
То життя —<br />
Це безглуздя велике.</p>
<p>Посміхнеться зоря,<br />
Зарегоче пітьма —<br />
І покотиться світом<br />
Відлуння безкрає.<br />
І захочеться вмерти —<br />
Та смерті нема:<br />
Адже Світло<br />
Ніколи й ніде не вмирає.</p>
<p>А чи варто шукати<br />
Якоїсь мети,<br />
Де міняються тільки<br />
Адреси і дати?..<br />
І якщо від життя<br />
Неможливо втекти,<br />
То й про сенс його —<br />
Сенсу немає питати.</p>
<p>Чи ти сонячний зайчик<br />
Спіймаєш до рук?..<br />
Чи потрібно,<br />
Щоб скрипка не вміла тужити?..<br />
Просто те, що мене становило —<br />
Лиш звук;<br />
Просто сонячний промінь<br />
Не здатний не жити.</p>
<p><em>23.11.1979</em></p>

<div></div>