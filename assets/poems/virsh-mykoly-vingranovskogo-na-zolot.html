<strong>Микола Вінграновський – На золотому столі</strong>
<p><em>О. Довженку</em></p>
<p>Над безоднею світу багряна скала<br />
Стоїть і хитається в хмарах синіх.<br />
На білому тлі золотого стола<br />
Відбилися пера стальні і гусині…</p>
<p>Там Пушкін під зорями і Тарас,<br />
Там Лєрмонтов плаче вві сні і лютує,<br />
В рожевих зірницях там вітер погас,<br />
1 тиша колиску собі гаптує.</p>
<p>Встають під скалою і сонце, й гроза,<br />
І дні пропливають над нею без ліку…<br />
Схилився в задумі там геній-козак<br />
З жорстокого віку, з квітучого віку.</p>

<div>




</div>

<p>Він йшов до стола, осіянний добром,<br />
Він пише слова золотим пером.</p>
<p>Він йшов до стола крізь буденний хмиз<br />
В буремнім вогні беззупиння живого.<br />
Це він не зійшов до народу вниз,<br />
А тихо злетів до народу свого!</p>
<p>І, повен звитяги, згорів на землі,<br />
В калюжах побачивши зорі…<br />
Внизу під скалою летять журавлі,<br />
Земля в яблуневім уборі.</p>
<p>На хвилях полощуться лози, як дим…<br />
Прокинулись люди в хвилину пізню…<br />
Підвівся козак за столом золотим,<br />
Столом золотим комунізму.</p>
<p><em>1956</em></p>

<div></div>