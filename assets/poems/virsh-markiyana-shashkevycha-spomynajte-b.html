<strong>Маркіян Шашкевич – Споминайте, браття милі…</strong>
<p>Споминайте, браття милі,<br />
Славнії часи старі!..<br />
Ніби Прута бистрі хвилі,<br />
Плили руські лицарі.</p>
<p>Блискали шеломи в сонці,<br />
Червонилися щити, —<br />
Славні Русі оборонці<br />
Йшли на ворога в світи.</p>

<div>




</div>

<p>Чи на Дон той каламутний,<br />
Чи на Литву, на Ятвяг,<br />
Чи на Краків баламутний,<br />
Вічно скорий до зневаг.</p>
<p>Від копій шляхи стогнали,<br />
Від прапорів нісся шум,<br />
Аж до неба підлітали<br />
Гомони лицарських дум!</p>
<p>Споминайте, браття милі…<br />
Може спомин спосіб дасть<br />
Воскресити в новій силі<br />
Руську славу, руську власть!</p>

<div></div>