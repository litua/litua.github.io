<strong>Леся Українка – Трагедія</strong>
<p>Чує лицар серед бою,</p>
<p>що смертельна рана в грудях,<br />
стиснув панцира міцніше,<br />
аби кров затамувати.</p>
<p>Бачить з вежі гарна дама,</p>
<p>що поблід її коханий,<br />
що рукою стиснув груди, –<br />
носила до нього джуру.</p>
<p>– Пане лицарю, вас просять</p>
<p>залишити бій кривавий<br />
хоч на ту малу часину,<br />
поки рану перев’яжуть.</p>
<p>Є у нас м’які завої</p>
<p>і бальзам на рану гойний,<br />
там на вежі біла постіль<br />
вже давно для вас готова.</p>

<div>




</div>

<p>«Любий джуро! щира дяка</p>
<p>тій, що шле тебе до мене,<br />
але я прийти не можу<br />
на запросини лагідні.</p>
<p>Якби я хоч на хвилину</p>
<p>скинув сей залізний панцир,<br />
кров би ринулась потоком<br />
і життя мов порвала б.</p>
<p>Бо й такі бувають рани,</p>
<p>що нема на них бальзаму,<br />
що нема на них завоїв,<br />
окрім панцира твердого».</p>
<p>– Ох, мій пане, ся відповідь</p>
<p>зранить серце ніжній дамі! –<br />
«Може, має дама панцир,<br />
Хай його міцніше стисне».</p>
<p>Кімполунг, 6.06.1901</p>

<div></div>