<strong>Павло Мовчан – “На схилку дня яскравіша зелене…” </strong>
<p>На схилку дня яскравіша зелене,<br />
зіркіша погляд і гостріша слух,<br />
прожите відступається від мене,<br />
майбутнє визначає новий круг.</p>
<p>Пожовкле листя — це уже минуле,<br />
і на сорочці вчепистий реп’ях…<br />
Провалюється в німоту зозуля,<br />
відмірюється доля по стовпах.</p>
<p>І видно ближнє в тріщинах<br />
та зморшках,<br />
віддаленіле ж — обриси втрача,<br />
вже стовбур дня розпущений на дошки,<br />
труну зшивають теслі на очах…</p>
<p>Зелене листя й рештки того часу,<br />
що звалося теперішнім колись,<br />
від немочі воно повільно гасне,<br />
обрушується темрявою вниз.</p>

<div>




</div>

<p>Крізь виломи у монастирських стінах<br />
виборсуються сироти сумні;<br />
схиляє воїн гіпсове коліно —<br />
його корчі відбилися в мені…</p>
<p>І хоч не згадуй власного убозтва,<br />
щоб житні устілки в підошви<br />
не пекли,<br />
щоб коміром не став вошивий простір<br />
й не взувся ти в багно,<br />
як в постоли…</p>
<p>Щоб не угледіть поглядом зіркішим,<br />
як тісто виколупують з діжі,<br />
аби не знав, що тіло стало іншим,<br />
покрившись густо плямами іржі…</p>
<p>І що минуле — це завждешно нині,<br />
що й досі в полі крадеш ти горох…<br />
І, ніби прорість, завше всередині,<br />
і з дольок часу живишся обох…</p>
<p>***</p>

<div></div>