<strong>Павло Мовчан – “Я берег побачив на спаді туману…” </strong>
<p>Я берег побачив на спаді туману,<br />
зозулю почув, що кувала свій жаль,<br />
відчув, як поволеньки літечко тане,<br />
збагнув, як поволі снується печаль.<br />
Я поклик почув, що впотужнивсь відлунням:<br />
— О любий, о серце болюче моє…—<br />
І слух облягало мовчання отруйне,<br />
а погук той серце колов гострієм.<br />
Я постать угледів на хвилі туману,<br />
на зрості повільнім вона пропливла.<br />
Червоні вуста на лиці полотнянім<br />
зшивала легка бугилова стріла.<br />
Зозуля сиділа в руці безголоса,<br />
жадливо розкривши розлущений дзюб.<br />
Світились свічадом розпущені коси,<br />
відбивши обличчя того, хто їй люб.<br />
І я упізнав, і раптово сахнувся,<br />
і в очі розверзті туману хапнув,<br />
та поклик, відлунням вернувшись, у вусі<br />
залізним осколком перетинку тнув.<br />
І я затуливсь, та злетіла зозуля<br />
з руки, що простерта до мене була,<br />
і гострим крилом по очах різонула,<br />
і бризнуло світло ураз з-під крила.<br />
І спалахом пам’яті, голосом крові<br />
минуле життя освітилось на мить.<br />
Дві пташки, дві сизі, обі однакові,<br />
як крапля у крап, одна в одну летить.<br />
І берег побачив — і лівий, і правий,<br />
і тріщину довгу між ними вузьку,<br />
а з неї бліді вибивалися трави:<br />
тонесенька смужка на морі піску.</p>

<div>




</div>

<p>***</p>

<div></div>