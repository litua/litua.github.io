<strong>Юлька Гриценко – Зальвовлені</strong>
<p>Покотилися спогади краплями,<br />
Наче перли намиста погублені.<br />
І старенька бруківка заплакала,<br />
Недоніжена і недолюблена.</p>
<p>Наче громом у полі між травами<br />
Пронеслись два трамваї сполохані.<br />
І прощання здавалось забавою<br />
Для нещасних, до болю закоханих.</p>
<p>Поміж куполів неба вечірнього,<br />
Майоріли зіниці залякані.<br />
Обіцяли навік бути вірними,<br />
А сьогодні від зради заплакали.</p>

<div>




</div>

<p>Пронеслось «прощавай» над вокзалами,<br />
Переходами і світлофорами.<br />
А ліхтарики довго казали нам,<br />
Що до смерті зостанемось хворими.</p>
<p>Обмінялись думками взаємними,<br />
І ще довго мовчали здивовані.<br />
Бо єдине нас досі поєднує:<br />
Ми обоє навіки зальвовлені.</p>
<p><a href="http://onlyart.org.ua/?page_id=811">до віршів Юльки Гриценко</a></p>

<div></div>