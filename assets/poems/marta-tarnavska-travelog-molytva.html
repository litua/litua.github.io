<strong>Марта Тарнавська – Травелог. Молитва </strong>
<p>Молися за нас, безвірних,<br />
премудрості Божій, Оранто.<br />
Молися, щоб ми тривали,<br />
як ти триваєш віками,<br />
щоб став Пантократор суворий<br />
на захист і нашої долі…</p>

<div>




</div>

<p>Молися за нас, Oранто.<br />
Були віки лихоліття,<br />
заглади воєн, руїни,<br />
а ти піднімалась щоразу<br />
свята, велична, безсмертна.</p>
<p>Молися за нас, Оранто.</p>
<p>Твоя золота авреоля<br />
блищить, мов надія, мов віра<br />
у незнищенне прекрасне,<br />
у невмирущість народу,<br />
у чудотворність мистецтва.</p>
<p><em>В Києві, 13 липня 1974</em></p>

<div></div>