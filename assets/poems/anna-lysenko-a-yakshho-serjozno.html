<strong>Анна Лисенко – А якщо серйозно…</strong>
<p>а якщо серйозно, то нічого серйозного.<br />
я виживаю.<br />
ти вчив дзвонити по нагальній потребі,<br />
і важко усвідомити,<br />
що дзвонити, по суті, не треба.<br />
все дуже просто.<br />
дорога завжди веде в небо,<br />
або в Рим.<br />
але краще в небо,<br />
там світло і там мій дім.</p>

<div>




</div>

<p>якщо серйозно, то кожен день – пекло.<br />
як думаєш, це причина дзвонити?<br />
наприклад, сказати, що в під’їзді зробили ремонт<br />
і слідів твоїх на пам’ять не лишили.<br />
або про те, як хочеться закінчити цей день<br />
поближче до твоїх світлих плечей –<br />
як в одну, з наших ночей.</p>
<p>це все не привід. я точно знаю.<br />
але чомусь і далі набираю<br />
твій вірний номер.<br />
і не чекаючи гудка<br />
скидаю.<br />
все нормально, друг,<br />
я не скучаю.</p>

<div></div>