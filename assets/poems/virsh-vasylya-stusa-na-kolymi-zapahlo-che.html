<strong>Василь Стус – На Колимі запахло чебрецем…</strong>
<p>На Колимі запахло чебрецем<br />
і руто-м’ятою, і кропивою.<br />
Кохана сестро, дякую! З любов’ю<br />
паду в про тебе спогади лицем.<br />
А й спогади: сліпна коротка мить,<br />
і ти в сльозах — обранена об мужа.<br />
Квадратний отвір вахти, і байдужа<br />
сторожа. І дрібненький син кричить:<br />
“Татусю, до побачення!” А ми<br />
вдивляємося в те, що не екрані<br />
яви чи снива. О мої кохані<br />
розлучні лада, як вас світ гнітить<br />
об вас обпертий. Від рамена — крик,<br />
високий зойк — у дві гінкі долоні,<br />
неначе рури, мов многоколонні<br />
голосники атлантових музик.</p>

<div></div>