<strong>Василь Симоненко – “Некролог кукурудзяному качанові…”</strong>
<p>Не чути голосінь, іржавіють оркестри,<br />
Оратори втомились від кричань:<br />
В труні лежить не вождь і не маестро,<br />
А просто — кукурудзяний качан.</p>
<p>Труна із тупості, бездарністю оббита;<br />
Бредуть за нею стомлені думки:<br />
Кого оплакувать, кого мені судити,<br />
Кому із серця відбивать замки?</p>
<p>Кого трясти за петельки і душу?<br />
Кого клясти за цю безглузду смерть?<br />
Помер качан, і я кричати мушу,<br />
Налитий смутком і злобою вщерть.</p>

<div>




</div>

<p>Качане мій, за що тебе згноїли?<br />
Качане мій, кому ти завинив?<br />
Качане мій, лягли в твою могилу<br />
І людська праця, і щедроти нив.</p>
<p>Безсонні ночі, неспокійні днини,<br />
Мозолі, піт, думок гарячий щем<br />
Лягли з тобою поруч в домовину<br />
І догнивають під густим дощем.</p>
<p>Прокляття вам, лукаві лицедії,<br />
В яких би ви не шлялися чинах!<br />
Ви убиваєте людську надію<br />
Так само, як убили качана.</p>

<div></div>