Юрій Андрухович – Річка<p>Зійшовши до річки, ми воду<br />
торкнули руками.</p>
<p>У липні так любимо тіло води,<br />
що втікає між пальців.<br />
Сто млинів було там, сто млинових<br />
коліс і зелені застояні плеса,<br />
де риба ловилася в руки.<br />
Очерет, наче царства, держави з латаття<br />
усе було річка.</p>

<div>




</div>

<p>Теплі схови в піску<br />
залишалися наші й не наші,<br />
хололи до ранку.</p>
<p>Скільки нас не збулось,<br />
переходячи міст понад Полтвою,<br />
скільки<br />
перейшло через міст і назавше<br />
пропало в гущавині правого берега?..</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>