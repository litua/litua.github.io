<strong>Павло Мовчан – Батькові </strong>
<p>Проносячи шум, саморослі колони<br />
попарно ішли вздовж шляхів кругових…<br />
Ти слухав і вгору підносив долоні —<br />
вони ж підлітали не вище трави.<br />
Який же низенький… А води ще нижчі.<br />
Та сонце ще нижче за води сіда,<br />
щоб нуритись в темінь і шляхом очищень<br />
пройти, як проходить краплина-звізда.<br />
Лежав горілиць, а долоні, безсило<br />
спурхнувши, знеможено падали вниз;<br />
чи ж шум піднебесний, чи пташку ловили,<br />
бо знов до колон збронзовілих тяглись…<br />
Вбираючи спиною води джерельні,<br />
коріння повзке ти хребтом доточив<br />
і знав, що ступнув за межу несмертельну,<br />
коли у війну ще життя заступив.<br />
З продухвини неба листочок медяний<br />
упав на обличчя і губи стулив.<br />
Я крикнув за тебе: — О земле-Тетяно!<br />
Який він безкраїй, хоч зовсім малий.<br />
За шумом високим ніхто не почує,<br />
як голос незроджений в горлі кричить,<br />
і краплі небесні по жилах струмують,<br />
угору рвуть руки, щоб крик доточить.<br />
Ген, тільки вершечки трави схилитнулись,<br />
зненацька колони угору знялись,<br />
і пригорщі, повні землі, сипонули,<br />
піднісши вузласте коріння увись.<br />
І ця запороша, мов хмара, відлине,<br />
і ти ще зведешся, щоб знов впасти ниць,<br />
аби все земне увібрали краплини,<br />
що світяться маком на денцях зіниць.</p>

<div>




</div>

<p>***</p>

<div></div>