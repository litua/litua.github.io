<strong>Петро Гулак-Артемовський – Пан та собака (Казка)</strong>
<p>На землю злізла ніч… Нігде ані шиширхне;<br />
Хіба то декуди скрізь сон що-небудь пирхне,<br />
Хоч в око стрель тобі, так темно надворі.<br />
Уклався місяць спать, нема ані зорі,<br />
І ледве, крадькома, яка маленька зірка<br />
З-за хмари вигляне, неначе миш з засіка.<br />
І небо, і земля — усе одпочива,<br />
Все ніч під чорною запаскою хова.<br />
Один Рябко, один, як палець, не дрімає,<br />
Худобу панську, мов брат рідний, доглядає,<br />
Бо дарма їсти хліб Рябко наш не любив:<br />
Їв за п’ятьох, але те їв, що заробив.<br />
Рябко на панському дворі не спить всю нічку.<br />
Коли б тобі на сміх було де видно свічку.</p>
<p>Або в селі де на опічку<br />
Маячив каганець.<br />
Всі сплять, хропуть,<br />
А деякі сопуть,<br />
Уже і панотець,</p>
<p>Прилізши із хрестин, до утрені попхався…<br />
А наш Рябко, кажу, все спатки не вкладався.<br />
Знай, неборак, ганя то в той, то в сей куток:<br />
То зазирне в курник, то дейко до свинок,<br />
Спита, чи всі таки живенькі поросятка,<br />
Індики та качки, курчатка й гусенятка;</p>
<p>То звідтіль навпростець<br />
Махає до овець,</p>
<p>До клуні, до стіжків, до стайні, до обори;<br />
То знов назад чимдуж, — щоб часом москалі<br />
(А їх тогді було до хріна на селі),<br />
Щоб москалі, мовляв, не вбрались до комори.<br />
Не спить Рябко, та все так гавка, скавучить,<br />
Що сучий син, коли аж в ухах не лящить,<br />
Все дума, як би то піддобриться під пана;<br />
Не зна ж, що не мине Рябка обрадована!<br />
Як гав, так гав, — поки свінуло надворі;<br />
Тогді Рябко простягсь, захріп в своїй норі.<br />
Чому ж Рябку не спать? чи знав він, що з ним буде?<br />
Заснув він смачно так, як сплять всі добрі люде,<br />
Що щиро стережуть добро своїх панів…<br />
Як ось — трус, галас, крик!.. — весь двір загомонів:<br />
“Цу-цу, Рябко!.. на-на!.. сюди Рябка кликніте!..”<br />
“Ось-ось я, батечки!.. Чого ви там, скажіте?”</p>
<p>Стриба Рябко, вертить хвостом,<br />
Неначе помелом,<br />
І знай, дурненький, скалить зуби<br />
Та лиже губи.</p>
<p>“Уже ж, бач, — дума він, — не дурне це в дворі</p>
<p>Од самої тобі зорі<br />
Всі панькаються коло мене.</p>
<p>Мабуть, сам пан звелів віддать Рябку печене</p>
<p>І, що осталося, варене,</p>
<p>За те, що, бач, Рябко всю божу ніч не спав<br />
Та гавкав на весь рот, злодіїв одганяв”.<br />
“Цу-цу, Рябко” — ще раз сказав один псяюха,</p>
<p>Та й хап Рябка за уха!</p>
<p>“Кладіть Рябка”, — гукнув. Аж ось і пан прибіг.<br />
“Лупіть Рябка, — сказав, — чухрайте! ось батіг!”<br />
“За що?.. — спитав Рябко, а пан кричить: “Чухрайте!”<br />
“Ой! йой! йой! йой! А пан їм каже: “Не вважайте!”<br />
“Не буду, батечку!.. За що ж це честь така?..”<br />
“Не слухай, — пан кричить, — лупіть, деріть Рябка!..”</p>
<p>Деруть Рябка, мов пір’я,<br />
На галас збіглась двірня.</p>
<p>“Що?.. як?.. за що?.. про що?.. — не знає ні один.<br />
“Пустіть!.. — кричить Рябко. — Не будь я песький син,<br />
Коли вже вдержу більш!..” Рябко наш хоч не бреше,<br />
Так що ж? Явтух Рябка, знай, все по жижках чеше.<br />
“Пустіть, швидчій, пустіть!..” — пан на весь рот гукнув</p>
<p>Та й з хати сам умкнув.</p>
<p>“Пустіть, — гукнули всі. — Рябко вже вдовольнився!..”<br />
“Чим, люде добрі, так оце я провинився?..<br />
За що ж глузуєте?.. — сказав наш неборак. —<br />
За що знущаєтесь ви надо мною так?<br />
За що?.. за що?..” — сказав та й попустив патьоки…<br />
Патьоки гірких сліз, узявшися за боки.<br />
“За те, — сказав один Рябкові з наймитів, —<br />
Щоб не колошкав ти вночі своїх панів;<br />
За те… але… щось тут… ходім, Рябко, лиш з хати,<br />
Не дуже, бачу, рот тут можна роззявляти:<br />
Ходім, братко, надвір”. Пішли. “Се не пусте, —<br />
Сказав Явтух Рябку, — оце тебе за те<br />
По жижках, бра Рябко, так гарно пошмагали,<br />
Що пан із панею сю цілу ніч не спали”.<br />
“Чи винен я сьому?.. Чи ти, Явтух, здурів?”<br />
“Гай, гай!.. — сказав Явтух. — Рябко! ти знавіснів;<br />
Ти винен, бра Рябко, що ніччю розбрехався;<br />
Ти ж знав, що вчора наш у карти пан програвся;</p>
<p>Ти ж знав:<br />
Що хто програв,</p>

<div>




</div>

<p>Той чорта (не тепер на споминки!) здрімає,<br />
Той батька рідного, розсердившись, програє;<br />
Ти знав, кажу, Рябко, що пан не буде спати:<br />
До чого ж гавкав ти?.. нащо ж було гарчати?<br />
Нехай би гавкав сам, а ти б уклавсь тихенько,<br />
Забравшись в ожеред, та й спав би там гарненько.<br />
Тепер ти бачиш сам, що мокрим він рядном<br />
Напався на тебе — і, знай, верзе притьмом:<br />
Що грошей вчора він проциндрив щось не трохи,<br />
Що паню через те всю ніч кусали блохи,<br />
Що буцім вчора він грать в карти б не сідав,<br />
Коли б сьогоднішню був ніч хоч закуняв;</p>
<p>Що буцім ти, Рябко, так гавкав, як собака,<br />
Що буцім по тобі походить ще й ломака;<br />
Що, бачся, ти йому остив, надосолив,<br />
І, бачся, він тебе за те й прохворостив.<br />
А бач, Рябко, а бач!.. не гавкай, не ганяйсь;<br />
Ляж, хирний, та й мовчи і з паном не рівняйсь!<br />
Чого брехать? нехай наш пан здоровий буде:<br />
Він сам і без собак сю панщину одбуде”.<br />
Послухав наш Рябко поради Явтуха.<br />
“Нехай тяжка йому година та лиха, —<br />
Сказав, — що за моє, як кажуть люди, жито</p>
<p>Та ще й мене і бито!<br />
Коли моє невлад,<br />
То я з своїм назад.</p>
<p>Чи баба з воза, — що ж? велика дуже вада!..<br />
Кобилі легший віз, сьому кобила й рада”.<br />
Отак сердега наш Рябко помірковавсь,<br />
Та й спать на цілий день і цілу ніч попхавсь;<br />
Заснув Рябко, захріп, аж ожеред трясеться.<br />
Рябку й не сниться, не верзеться,<br />
Що вже москалики в коморі й на дворі —<br />
Скрізь нишпорять, мов тут вони й господарі,<br />
Що вовк ягнят, а тхір курчаток убирає.<br />
Аж тут і надворі туж-туж усе світає.<br />
“Цу-цу, Рябко!.. — тут всі, повибігавши з хат. —<br />
Цу-цу, Рябко!.. на-на!..” — гукнули як на ґвалт.<br />
А наш Рябко тобі і усом не моргає,<br />
Хоч чує, та мов спить і мов недочуває.<br />
“Тепер-то, — дума він, — мій пан всю нічку спав,<br />
Бо не будив його Рябко і не брехав?<br />
Тепер-то він мені свою покаже дяку,<br />
Тепер уже не втре мені, як вчора, маку…<br />
Нехай цуцукають… Мене сим не зведуть,<br />
Поки самі сюди обід не принесуть;<br />
Та ще й тогді, не бійсь, поскачуть коло мене,<br />
Поки візьму я в рот хоч страву, хоч печене!”<br />
“Цу-цу!.. — сказав іще Рябкові тут Явтух. —<br />
Цу-цу!.. — задихавшись, мов з його перло дух. —<br />
Ходім, Рябко!..” — “Еге? Ходім!.. — Не дуже квапся,<br />
Сам принеси сюди…” — “Іди ж хутчій, не бався!..”<br />
“Ба, не піду, Явтух!” — “Іди, бо кличе пан!..”<br />
Сказав та й зашморгнув на шиї він аркан.<br />
“Чешіть Рябка!” — гукнув. Аж тут їх щось з десяток<br />
Вліпили з сотеньку київ Рябку в завдаток.<br />
“Лупіть Рябка!” — кричить тут пан, як навісний;<br />
Рябко ж наш тільки вже що теплий та живий.<br />
Разів із шість Рябка водою одливали<br />
І стільки ж раз його, одливши, знов шмагали,</p>
<p>А потім перестали,</p>
<p>Рябко спитать хотів, але Рябків язик<br />
Був в роті спутаний, неначе путом з лик,<br />
І герготав щось, як на сідалі індик.<br />
“Постій, — сказав Явтух Рябкові, — не турбуйся,<br />
Я правду всю скажу: ото, Рябку, шануйся,<br />
Добра своїх панів, як ока, стережи,<br />
Зарання спать не квапсь, в солому не біжи,<br />
Злодіїв одганяй та гавкай на звірюку.<br />
Не гавкав ти, Рябко! За те ж ми, бач, в науку,</p>
<p>Із ласки, з милості панів,</p>
<p>Вліпили сотеньок із п’ять тобі київ”.<br />
“Чорт би убив твого, Явтух, з панами батька,</p>
<p>І дядину, і дядька</p>
<p>За ласку їх!.. — сказав Рябко тут наодріз. —<br />
Нехай їм служить більш рябий в болоті біс!<br />
Той дурень, хто дурним іде панам служити,<br />
А більший дурень, хто їм дума угодити!<br />
Годив Рябко їм, мов болячці й чиряку,</p>
<p>А що за те Рябку?<br />
Сяку мать та таку!</p>
<p>А до того іще спороли батогами,</p>
<p>А за вислугу палюгами,</p>
<p>Чи гавкає Рябко, чи мовчки ніччю спить,<br />
Все випада-таки Рябка притьмом побить.<br />
Уже мені, бачу, чи то туди — високо,</p>
<p>Чи то сюди — глибоко:</p>
<p>Повернешся сюди — і тута гаряче,<br />
Повернешся туди — і там-то боляче!<br />
Хоч би я тісто вніс псяюсі із діжею,<br />
То б він розтовк і ту над спиною моєю.<br />
З ледачим все біда: хоч верть-круть, хоч круть-верть,<br />
Він найде все тобі хоч в черепочку смерть”.</p>
<p><em>1818 </em></p>

<div></div>