<strong>Микола Руденко – Розум і душа</strong>
<p>Пригадую давніх років чудеса<br />
І в серці дитячому спалах:<br />
Я плакав тому, що на мене краса<br />
Сніжинкою з неба упала.</p>
<p>Лежала вона на долоні —<br />
Та вмить<br />
Їй щось повеліло вмирати.<br />
Здавалося, небо ось-ось загримить<br />
Суворим засудженням страти.</p>
<p>Тим часом на чорному тлі рукава<br />
Така ж нерозгадане гарна —<br />
Як розум, як диво! —<br />
З’явилась нова<br />
Маленька істота захмарна.</p>
<p>Невдовзі її умертвила сльота,<br />
А пам’ять спустошила звичка.</p>
<p>Та нині сніжинка згадалась — ота,<br />
Неначе молодша сестричка.</p>
<p>Можливо, що нині дороги сплелись<br />
І долі схрестились не марно:<br />
Нас разом із нею гойдала колись<br />
Вогненна колиска захмарна.</p>

<div>




</div>

<p>А потім за чергою літо й зима<br />
У зорянім тісті місили:<br />
Є розум у мене,<br />
У неї — нема,<br />
Та все ж ми від спільної сили.</p>
<p>…Прекрасні й потворні сліди залиша<br />
Наш розум — діяльний недрема.<br />
Та є ще, крім розуму, вічна душа —<br />
Субстанція вища,<br />
Окрема.</p>
<p>Хай ментор знервовано нігті куса,<br />
Шукає статечної пози.<br />
Та в мить, коли нас потрясає краса —<br />
Не розум викрешує сльози.</p>
<p>В часи, коли дух понад зорі злетів,<br />
Людина збагнути повинна,<br />
Що розум з’явився із гами чуттів —<br />
Він тільки чуттєва поверхня світів.<br />
Душа —<br />
Їхня сутність глибинна.</p>
<p><em>05.03.1979</em></p>

<div></div>