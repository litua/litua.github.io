<strong>Тарас Шевченко – Гімн черничий</strong>
<p>Удар, громе, над тим домом,<br />
Над тим божим, де мремо ми,<br />
Тебе ж, боже, зневажаєм,<br />
Зневажаючи, співаєм:<br />
Алілуя!</p>
<p>Якби не ти, ми б любились,<br />
Кохалися б, та дружились,<br />
Та діточок виростали,<br />
Научали б та співали:<br />
Алілуя!</p>

<div>




</div>

<p>Одурив ти нас, убогих.<br />
Ми ж, окрадені небоги,<br />
Самі тебе одурили<br />
І, скиглячи, возопили:<br />
Алілуя!</p>
<p>Ти постриг нас у черниці,<br />
А ми собі молодиці…<br />
Та танцюєм, та співаєм,<br />
Співаючи, примовляєм:<br />
Алілуя!</p>
<p><em>20 іюня [1860, С.-Петербург]</em></p>

<div></div>