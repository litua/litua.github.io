<strong>Євген Маланюк – Знаю — медом сонця…</strong>
<p>Знаю — медом сонця, ой Ладо,<br />
В твоїм древнім тілі — весна.<br />
О моя степова Елладо,<br />
Ти й тепер антично ясна.</p>
<p>А між нами простір — гураганом.<br />
Хоч вдихнуть, хоч узріть тебе де б…<br />
Половецьким хижацьким ханом<br />
Полонив тебе синій степ.</p>

<div>




</div>

<p>Десь там квітнеш вишневим цвітом,<br />
Десь зітхаєш в веснянім часу,<br />
А мені ти — блакитним містом<br />
В золотім полудневім меду.</p>
<p>А мені ти — фата-моргана<br />
На пісках емігрантських Сахар —<br />
Ти, красо землі несказанна,<br />
Нам немудрим — даремний дар!</p>
<p><em>04.06.1925</em></p>

<div></div>