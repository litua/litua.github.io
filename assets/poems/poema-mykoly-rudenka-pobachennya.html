<strong>Микола Руденко – Побачення </strong>
<p>1.</p>
<p>На градуснику — мінус сорок п’ять.<br />
Птах падає, згорнувши мертві крила.<br />
І ніби дослухаються світила,<br />
Як промені, ламаючись, дзвенять.</p>
<p>Ні звіра, ні людини…<br />
Тільки ти<br />
Кружляєш у мордовській сніговиці.<br />
Здається, вимерли дерева й птиці —<br />
Позалишались вишки і дроти.</p>
<p>Та вітер, що пронизує до жил<br />
І змушує відчути в ці години<br />
Беззахисність планети і людини<br />
Перед свавіллям хаотичних сил.</p>
<p>Немовби хтось на шмонах поздирав<br />
З планети одяг, щоб її, небогу,<br />
Погнати в темну, крижану дорогу —<br />
Засвистану, без захисту і прав.</p>
<p>Іржаві металеві шпичаки<br />
Їй повпивалися у біле тіло.<br />
О, як їй, безталанній, заболіло —<br />
Чи здатні відчувати це зірки?</p>
<p>Чи їм втямки, як чудо із чудес —<br />
Людську істоту на собі носити.<br />
Терпіти підлих, годувать неситих,<br />
Що прагнуть Бога вижити з небес.</p>
<p>Ти йдеш по шпалах. Ще нема знаття,<br />
Що тут під кожною лежать вкраїнці.<br />
(Історія на золотій сторінці<br />
Їх, лицарів, поверне з небуття)</p>
<p>А зовні колія як колія —<br />
Хіба що, може, позабута Богом.<br />
Ти думаєш: поза яким порогом<br />
Тебе, наморену, зустріну я?</p>
<p>І скільки нам дадуть —<br />
чи три доби,<br />
Чи ні одної? Бо й таке буває…<br />
Для когось в грудні ночі прибуває,<br />
А в нас як прибуває,<br />
То журби.</p>
<p>2.</p>
<p>Дозволь, моя люба, тебе роззуть.<br />
Руки і ноги твої відтерти<br />
В кімнаті, де тіні мерців повзуть,<br />
Де в стінах мандрують<br />
Атоми смерті.</p>
<p>Атоми тих, що давно в землі.<br />
Тіні отих, що повзуть туманом<br />
Там, де чатують вівчарки злі<br />
Попід смертельним парканом.</p>
<p>Цитьте, прокляті.<br />
Тю-тю, не гарчіть —<br />
Ліпше вартуйте Харонові весла.<br />
Твій поцілунок чомусь гірчить —<br />
Що ти мені на губах принесла?</p>
<p>Тіло твоє не забуло мене?<br />
В наклепів, знаю, отруйне жало.<br />
Як мені серце навчить дурне,<br />
Щоб на плітки не зважало?</p>
<p>Там, де дозують повітря ковток,<br />
Де розліноване в клітку небо,<br />
Скільки наслухався я пліток —<br />
Чорних пліток про тебе!</p>
<p>Голубоокий гебіст-капітан<br />
Їх до світанку нашіптував радо.<br />
Знають:<br />
впаду, мов осінній каштан,<br />
Тільки повірю у зраду.</p>
<p>Знають:<br />
живлюся твоїм теплом,<br />
А як тебе не буде —<br />
Схожі на дерево з чорним дуплом<br />
Стануть поетові груди.</p>
<p>3.</p>
<p>А цур їм, пек —<br />
Отим рудим вівчаркам.<br />
Я хочу тіло бачити твоє.<br />
Це ти, кохана, чи ранкова хмарка?<br />
Над ліжком чисте сяєво встає.</p>
<p>Благаю мовчки: будь скупа і строга.<br />
Нікому не даруй ні промінця.<br />
І думаю про тебе та про Бога:<br />
Без нього неможлива врода ця.</p>
<p>Неначе й справді не було розлуки —<br />
Ти плещешся, мов хвилька золота.</p>
<p>Які, кохана, в тебе ніжні руки,<br />
І як у мене серце вироста!</p>
<p>Немовби світлий дух приходить з неба,<br />
Сповняє груди подихом добра.<br />
Я поза дротом лиш тому,<br />
Що треба —<br />
Для Сонця…<br />
Для Говерли…<br />
Для Дніпра…</p>
<p>Повір мені: я вистою, зумію —<br />
Аби спокійною була душа.<br />
Кинь ласе яблуко в очиці Змію,<br />
Який тебе підступно спокуша.</p>
<p>Не вмре Дніпро. І ми не повмираєм.<br />
Засяє сонцем неба синій дах.<br />
І стане Україна справді раєм —<br />
Лиш Змія не викохуйте в садах!</p>
<p>4.</p>
<p>Корінь мій — ти. Наче пісня нетлінна,<br />
Ти принесла мені славу й снагу.<br />
Вслід за тобою ішла Україна —<br />
Тяжко ішла по мордовськім снігу.</p>
<p>Ось вони, рідні озера та луки,<br />
В синім добрі солов’їних ночей.<br />
Все, як було до тієї розлуки,<br />
Котра поклала межу для очей.</p>

<div>




</div>

<p>Все, як було: і лелеки, і лосі.<br />
Трави по груди, ромашки в лугах.<br />
Чарка в неділю, як повелося.<br />
Пісня під вербами на берегах.</p>
<p>В лузі пасуться телята й корови.<br />
Між ясенами — дорога в село.<br />
Наші прогулянки, тихі розмови…<br />
Ні, я не хочу,<br />
Щоб так, як було!</p>
<p>Ні. я не хочу.<br />
Бо поруч із нами<br />
Завжди стояла істота ота,<br />
Котра цікавиться думами й снами<br />
Сита,<br />
п’яненька,<br />
Безбожно свята.</p>
<p>Все їй покірне —<br />
І люди, й лелеки.<br />
Дім романіста й звірине кубло.<br />
Рідна Вкраїно! Кохана, далека…<br />
Ні, я не хочу,<br />
Щоб так, як було.</p>
<p>Виживу. Вистою.<br />
Не покорюся —<br />
Навіть якщо не побачу Дніпра…<br />
Люте гарчання у завірюсі.<br />
Стукіт у двері.<br />
— Прощайтесь. Пора.</p>
<p>5.</p>
<p>Хоч мить іще.<br />
Хвилину…<br />
Півхвилини…</p>
<p>Спиніться, літаки і поїзди!<br />
Ущерть позамітайте, хуртовини,<br />
Усі дороги,<br />
Що ведуть сюди.</p>
<p>І звідси теж.<br />
Бо це нелюдська справа —<br />
Тебе відняти від мого єства.<br />
Чи люди у зірок спитали права?<br />
І як на зло —<br />
За тиждень до Різдва.</p>
<p>Авжеж, на зло!..<br />
Холодним склом залито<br />
Між нами світ —<br />
В морозах, у диму,<br />
Сам сатана<br />
Із душ здирає мито —<br />
І ми покірно<br />
Платимо йому.</p>
<p>Він нас роз’єднує,<br />
Щоб наша сила<br />
З окремостей<br />
Не склалася в одну…<br />
Коли ж тепер.<br />
Моя голубко мила,<br />
Я знов тебе<br />
До серця пригорну?</p>
<p>Коли ж ти,<br />
Схожа на ранкову хмарку,<br />
Мене зігрієш сяйвом золотим?<br />
— Р-р-рік, р-р-рік р-р-розлуки, —<br />
Гайвороння карка,<br />
Вгорнулось сонце<br />
В рудуватий дим.</p>
<p>Востаннє помахала<br />
Із-за дроту —<br />
І разом з сонцем<br />
В небосхил пішла.<br />
Кристалами лягає<br />
Пара з рота.<br />
Вмерзає в простір .<br />
Снігова імла.</p>
<p>А я молюся.<br />
Серце — свіжа рана,<br />
Яка нелюдський біль<br />
В собі збере.<br />
Боли мені!<br />
Звучи в мені, кохана, —<br />
І дріт оцей<br />
Не виживе,<br />
помре.</p>
<p>6.</p>
<p>Мете над дротом<br />
Віхола розлуки.<br />
Та в мить,<br />
Коли порідшає імла,<br />
Я бачу:<br />
Ти, кохана, білі руки<br />
До мене<br />
над лісами<br />
Простягла.</p>
<p>Літа скорботи<br />
Змусили достоту<br />
Переконатись:<br />
доки ми живі,<br />
Нас двоє (ти і я) —</p>
<p>Одна істота<br />
Одна особа,<br />
а не різних дві.<br />
І це не просто образ<br />
Це—природа,<br />
Глибинна суть<br />
людей,<br />
дерев,<br />
зірок….</p>
<p>Ген Шлях Чумацький<br />
Кличе нас до броду,<br />
Де плине вічність —<br />
Не тюремний строк.</p>
<p>Неначе сніг,<br />
Порозгрібавши зорі,<br />
Іду,<br />
вдивляючись в живі світи,<br />
Ось двоє серед неба<br />
в непокорі<br />
Стоять, обнявшись…<br />
Глянь:<br />
це я і ти.</p>
<p>Ми—дві зорі,<br />
Що кидають проміння,<br />
Яке життя продовжує<br />
В лісах.<br />
А ті,<br />
розлучені,—<br />
Лише насіння<br />
Світил,<br />
Що поєднались в небесах.</p>
<p>Бо для живих світів<br />
Жіноча врода —<br />
Однаково,<br />
Що для пустель вода.<br />
Бо ми — два ока,<br />
Котрими природа<br />
Довкіл<br />
Творіння власні огляда.</p>
<p>Коли б і нас,<br />
небесних,<br />
розлучили<br />
Загинули б не тільки<br />
Ти і я:<br />
Не вийшло б сонце<br />
На альпійські схили,<br />
Спинилася б<br />
Дніпрова течія.</p>
<p>В підземний світ<br />
Ельбрусу чи Говерли<br />
Попадали б<br />
Вершини снігові.<br />
Кати й тюремщики —<br />
І ті б померли.<br />
Бо серце світу —<br />
Дві душі живі.</p>
<p>Дві,<br />
що в одну злились.<br />
Одна особа,<br />
Яка, роздвоївшись,<br />
Знайшла злиття…<br />
Розлука —<br />
Єдності жорстока проба,<br />
Як проба нервів —<br />
Віхоли виття.</p>
<p>…Мете над світом<br />
Віхола розлуки.<br />
Та в мить,<br />
Коли порідшає імла,<br />
Я бачу:<br />
Ти, кохана, білі руки<br />
До мене<br />
над лісами<br />
Простягла.</p>
<p><em>3-9.01.1979</em></p>

<div></div>