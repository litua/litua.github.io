<strong>Володимир Сосюра – З дерев опадає убрання…</strong>
<p>З дерев опадає убрання,<br />
і вітер у сурму гука.<br />
Покірна краса умирання,<br />
чому ти мені так близька?</p>

<div>




</div>

<p>І осінь, і дим над рікою…<br />
О земле, подібна пісням,<br />
чому я всім серцем з тобою,<br />
немов умираю я сам?!</p>
<p>Неначе зорі погасання,<br />
коли у сльозах небеса,<br />
покірна краса умирання,<br />
осіння прощальна краса.</p>
<p><em>1962</em></p>

<div></div>