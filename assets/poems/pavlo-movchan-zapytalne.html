<strong>Павло Мовчан – Запитальне </strong>
<p>Мій падоньку, а як збагнуть<br />
вечірню неба каламуть?<br />
Про грона згусклого повітря<br />
яка нам розповість палітра?<br />
Яким пером або устами намалювать<br />
звичайний камінь,<br />
якщо я голими руками<br />
аж до нестями барабаню,<br />
та ні відлуння, ні зітхання,<br />
лише зсудомлене мовчання,<br />
мій падоньку!..<br />
Все так,<br />
щось пишемо не те,<br />
за пазухою образ грієм, —<br />
в цей час вишнева літургія<br />
вибожнює життя святе.<br />
А ми нашіптуєм: цвіте…<br />
І поквапом шукаєм рими;<br />
слова — як вічні пілігрими—<br />
безперестань проходять мимо,<br />
проходять наскрізно крізь слух,<br />
крізь мертво стиснуті вуста —<br />
на голос пада німота,<br />
немов на плесенця ланцюг.<br />
В корчах прутнеться біснувато<br />
і вдариться об білі ґрати<br />
розворохоблений язик.<br />
Тихінь. Облесливий різник<br />
тре шийку ніжному ягняті.<br />
Рукою тре, а думку має<br />
на захалявному ножі.<br />
О поро можних зубожінь!..<br />
Лучок застиг, добігши краю,<br />
лучок горлянку перетнув,<br />
і витікає звук загусклий,<br />
і струни лопаються плюсклі<br />
на дерев’яному кону.<br />
Хто має мову рятівну?<br />
Хто озоветься на питання:<br />
— Мовчання чом таке фатальне,<br />
коли б’єш скелю кам’яну?<br />
— Чому в безмежній глибині,<br />
мов кулі, лопаються відра,<br />
сійнувши звуки ґвалтівні<br />
у бганки висохлого вітру?<br />
—Чому так мревно, анемічно<br />
течуть, неначе плями, сни<br />
і рвучко палюхом масним<br />
гортається сторінка січня?<br />
… Спинивсь замислено, мисливно,<br />
нацькованих пустивши псів<br />
по білім аркуші курсивом<br />
на череду моторних слів.<br />
Якщо нахопляться на опір,<br />
то вернуть з порохом в зубах,<br />
бо розсипаються на прах<br />
слова в скаженому галопі.<br />
Бо оббіловане ягня<br />
не приверзеться вам ніколи,<br />
і лишень словом дріб’язковим<br />
відзначите: — Була різня!<br />
Було заздрав’є і шашлик,<br />
і губи, вимазані лоєм,<br />
терпкий засмачували крик<br />
медвяним і шумким напоєм.<br />
Підчаший раптом слово брав<br />
за ніжну шийку — і чикрижив,<br />
і добував собі корал<br />
з фонем, з тирад, як чорнокнижник.<br />
Одне, що камінь Соломона<br />
ніхто не видобув. Проте<br />
я певен, що то він цвіте<br />
в очах, коли дзвенять поклони —<br />
без мови.</p>

<div>




</div>

<p>***</p>

<div></div>