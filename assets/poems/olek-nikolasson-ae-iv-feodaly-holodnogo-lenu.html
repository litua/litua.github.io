Олек Ніколассон – АЕ IV (Феодали холодного лену)<p>Сніг хрустить під ногами, неначе кістки, що зібрались за осінь і літо,<br />
Я не знаю, насправді, куди я іду, і не хочу про це дізнаватись.<br />
Я ховаю під каптуром роки й думки, щоб у березні їх відігріти,<br />
Ну а поки – лиш це, лише крига і ртуть, дві сестри, що знайшли в мені брата.</p>
<p>Я іду уперед, та вперед не дивлюсь, бо вітри люто хлещуть в обличчя,<br />
Зусібіч підступає січнева пітьма, сніг синіє, а сутінки марять,<br />
Розпускаючись цвітом розсічених вуст. Якби небо спустилося нижче,<br />
Я б його обійняв за жовтневий туман і осіннього грому удари.</p>
<p>На плечі щось шепоче січневий мороз, його голос врізається в череп,<br />
Його голос лишає на білих кістках гострих рун переплетені ланки,<br />
Він розказує вірші, поезію гроз, й свої ікла, глузуючи, щерить.<br />
Я ж пускаю в кишені між пальцями прах від осінніх багать і світанків.</p>

<div>




</div>

<p>Десь далеко навіки застиг небосхил у блідому бузку гематоми,<br />
Через буйство вітрів і шалені думки проривається музика ночі.<br />
П’яний січень стискає осінні хребти й методично колінами ломить…<br />
Я натягую каптур до самих очей. Я не буду втручатись. Не хочу.</p>
<p>Я ловлю автостоп, але жоден з вітрів не гальмує свій лет коло мене,<br />
За спиною зі стогоном місяць встає й починає похмільно світити.<br />
Я іду, і навколо шиплять голоси феодалів холодного лену<br />
Й сніг хрустить під ногами, неначе кістки, що зібрались за осінь і літо.</p>
<p>автор: <strong>Olek Nikolasson</strong></p>
<p></p>

<div></div>