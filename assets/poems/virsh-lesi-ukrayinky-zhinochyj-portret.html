<strong>Леся Українка – Жіночий портрет</strong>
<p>Ти чесна жінка, ти не продаєш<br />
своєї вроди й пестощів за гроші,<br />
нещирих поцілунків не даєш<br />
за лакомство нещасне, за розкоші.<br />
Ти горда жінка, ти не увійшла<br />
в кубельце, звите дружніми руками,<br />
найтяжчу працю ти собі взяла,<br />
несеш мовчазно довгими роками.<br />
Ти добра жінка, слів терпких нема<br />
у тебе для таких, що “впали низько”,<br />
хоч злидні перетерпіла й сама,<br />
хоч і тобі була спокуса близька.<br />
А ти не впала. Чом же ти чола<br />
не можеш гордо зняти перед тими,<br />
що продають себе задля срібла,<br />
ганяючись за примхами пустими?<br />
Ти щира жінка. Тим своє чоло<br />
ти хилиш низько, про таких згадавши,<br />
що продаються; знаєш, як було<br />
їм гірко й солодко, в неволю впавши.<br />
Бо продалась і ти. Не за срібло<br />
і не за ласощі, не за дарунки,<br />
але за те пестливеє тепло,<br />
за любі речі та за поцілунки…<br />
Се ж голод серця гнав тебе за тим,<br />
у кого в очах діаманти ясні,<br />
чий сміх тобі здавався золотим,<br />
а кучері були, мов грона рясні.<br />
Не тіло ти, а душу продала,<br />
свій хист і розум віддала в неволю,<br />
у каторгу довічну завдала, –<br />
і гірко й солодко тобі до болю.</p>

<div></div>