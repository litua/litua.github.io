<strong>Павло Мовчан – Братові Дмитрові, якого я знаю з розповідей </strong>
<p>Брате, холодом бузковим змальовано шибки,<br />
і щебечуть загадково красномовні ластівки.<br />
Нині пустка спить у хаті, розметавшись на всю шир,<br />
засвітивши блямкуватий під бантиною «пухир».<br />
І рука не пам’ятає ані клямок, ні дверей —<br />
тільки попіл відгоряє, розгорта з-перед очей.<br />
А було ж — долоні в гривах, у долонях — вухналі,<br />
лемеші блакитноокі, смушок сизої ріллі,<br />
бісівство в міхах роздутих, пересипане вогнем.<br />
Тс-с… Хіба тобі не чути? Їде гість, спішить за днем.<br />
Та звідкіль кому тут взятись, зав’язатись, як сльозі,<br />
якщо дерево крислате на одній стоїть нозі<br />
біля дальньої могили, що у землю увійшла<br />
за десятки літ жалоби од весняного села.</p>

<div>




</div>

<p>***</p>

<div></div>