<strong>Павло Мовчан – День запилення сосон </strong>
<p>Так довго тривав цей прояснений день,<br />
день зміщення часу, запилення сосон,<br />
який був можливий отут — більш ніде,<br />
день сонця й вітрів безголосих.<br />
І буйволи в річці, немов валуни,<br />
чорніли, бурунячи воду.<br />
І сходив чабан на поріг кам’яний,<br />
немовби долав перешкоду…<br />
І тіло моє, горілиць на піску<br />
простерте, — пилком покривалось,<br />
і слухало спиною землю сипку,<br />
і чуло глибинність металу.<br />
І серце, мов компасна стрілка, весь день<br />
здригалось, торкаючись ребер,<br />
так ніби в глибинах земних, більш ніде,<br />
твій полюс — притулок для тебе…<br />
Та свідчили очі — під небом ти був,<br />
ізвідти у паділ вдивлявся…<br />
покрилася пам’ять пилком, й ти забув<br />
піднесення власне над часом…<br />
Схитнулися сосни — пилок зашугав,<br />
мов вивергнувсь з вічного жерла,<br />
вода закипіла в тісних берегах,<br />
і буйволи річку заперли.<br />
І стукав ґирлигою в землю чабан,<br />
щоб камінь у неї запався,<br />
стелився над соснами жовтий туман —<br />
ти жовч ту ковтав і пилком захлинався…<br />
Упорівень з соснами тіло тверде<br />
росло — костяне, волокнисте.<br />
І серце спинялось отут, — більш ніде,<br />
загускла і кров смоляниста…</p>

<div>




</div>

<p>***</p>

<div></div>