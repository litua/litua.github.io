<strong>Кацай Олексій – Нічні метелики</strong>
<p>Мов монстр предковічний<br />
місто спить<br />
а в його нутрощах<br />
поплямлена очиськами юрма<br />
а чи розквяцяна<br />
обличчями пітьма<br />
вивчає вулочок нудних<br />
нудотні мудрощі<br />
в кавернометрії<br />
невігластва<br />
луни<br />
несамовито<br />
зрадивши<br />
свої дитячі сни<br />
і сиві зорі на проміння спершись костури<br />
кудись уходять<br />
шкутильгаючи<br />
і враз<br />
лишився чвирк<br />
з плаского чорнопростору<br />
й дав з нього чосу час<br />
нема розрад ні в поті ні в польоті<br />
проте<br />
і танцюристи в ланцюгах<br />
і співаки із кляпами у роті<br />
долають жах<br />
бо ще метелики<br />
яким з крилець пилок здмухнуло<br />
нічні метелики<br />
з міжгалактичних крес<br />
летять збираючи<br />
із брам дахів та мурів<br />
по крихті<br />
світло<br />
вимерлих небес.</p>

<div></div>