<strong>Микола Вінграновський – Моя осінь</strong>
<p>Шепоче дощ про тебе у траві,<br />
Ріку читає сірими очима.<br />
Ідуть з роботи землі степові,<br />
Лежить гора з сосною за плечима.</p>

<div>




</div>

<p>Сухе намокло небо і стебло,<br />
У зайченят ростуть веселі зуби,<br />
І кавуняче зернятко стекло<br />
Червоною краплиною на губи.</p>
<p>Подовшали тривоги і листи,<br />
Ліси на глину, на пісок опали.<br />
Лиш ти одна, мені одна лиш ти<br />
Мій палиш сон і душу мою палиш.</p>
<p><em>1975</em></p>

<div></div>