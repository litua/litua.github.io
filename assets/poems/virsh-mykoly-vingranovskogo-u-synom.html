<strong>Микола Вінграновський – У синьому небі я висіяв ліс…</strong>
<p>У синьому небі я висіяв ліс,<br />
У синьому небі, любов моя люба,<br />
Я висіяв ліс із дубів і беріз,<br />
У синьому небі з берези і дуба.</p>
<p>У синьому морі я висіяв сни,<br />
У синьому морі на синьому глеї<br />
Я висіяв сни із твоєї весни,<br />
У синьому морі з весни із твоєї.</p>

<div>




</div>

<p>Той ліс зашумить, і ті сни ізійдуть,<br />
І являть тебе вони в небі і в морі,<br />
У синьому небі, у синьому морі…<br />
Тебе вони являть і так і замруть.</p>
<p>Дубовий мій костур, вечірня хода,<br />
І ти біля мене, і птиці, і стебла,<br />
В дорозі і небо над нами із тебе,<br />
І море із тебе… дорога тверда.</p>
<p><em>1965</em></p>

<div></div>