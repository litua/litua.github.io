<strong>Герасим’юк Василь – Не чую зойків і відлунь зловіщих…</strong>
<p>Не чую зойків і відлунь зловіщих<br />
у лісі, що неначе пада ниць.<br />
Немовби вже лежить. Немов небіжчик,<br />
восковій. З верхів, як із полиць,</p>
<p>падуть крізь нього вогнища-ватрища –<br />
порожні. І зірки над ним такі ж.<br />
Тут і тобою відкричить, відсвище!..<br />
Не заховаєш і не затаїш</p>

<div>




</div>

<p>нічого! Дні твої – песиголовці –<br />
пихато відвертаються, як знать.<br />
В далекій забинтованій церковці<br />
у куполі, як жовтий ліс, тремтять.</p>
<p>Шепочу уві сні: наснися, сніже,<br />
а мрець як огир на присилині!<br />
Тут найжовтіше, тут найвосковіше.<br />
З полиць небесних сиплються вогні.</p>
<p>Ліси летять воскові, жовтоводі…<br />
Вже втягнутий у зоряний пролом,<br />
з обійм чужих мов вирваний і з плоті, –<br />
летиш, падеш крізь морок, а насподі<br />
гуркоче поїзд, пахне молоком.</p>

<div></div>