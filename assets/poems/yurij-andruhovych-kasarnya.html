Юрій Андрухович – Касарня<p>ми навіть її не бачимо і не знаємо яка вона<br />
адже вдосвіта вибігаємо з неї і повертаємось<br />
коли споночіє<br />
певно вона мурована<br />
ще й досі в ній пахне людським потом<br />
і сіном зі стаєнь гусарського реґіменту<br />
здається має кам’яні сходи<br />
а коли ми шкребемо її безконечно чорну підлогу<br />
відламками шкла і тупими бритвами<br />
то здається шкребемо спину великого кита<br />
вгрузлого в мілину<br />
у листопадовій пітьмі шостої ранку<br />
лунає сурма побудки<br />
розлучивши кожного з його нічними дівчатами<br />
і під хрипкі погрози капралів<br />
друга чота зіскакує на голови першій<br />
ми ніяк не можемо розтулити очей і руки<br />
все ще тягнуться за дівчатами котрі відпливають<br />
і так починається день</p>

<div>




</div>

<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>