<strong>Павло Мовчан – Вода (“Впотужнилась вода — уже й не перейнять…”) </strong>
<p>Впотужнилась вода — уже й не перейнять,<br />
припала до землі її важка печать.<br />
І змила кущ лози з мурахом на листку,<br />
пробігши в безліч ніг раптово по містку…<br />
Опізнені дощі десь нагорі пройшли —<br />
нам докотив потік лиш піняві вали,<br />
яких не зупинить, не перейнять веслом,<br />
а тільки стать, як мур, упоперек селом.<br />
Ми бігли слідкома, але потік зникав,<br />
і кожен чув на смак, яка вода швидка,<br />
яка вона гірка — аж подих забивало…<br />
Потік зникав, зникав, його було нам мало.<br />
Він піну полишив, зламав місток і кладку,<br />
до губ луску пришив, дрібнесеньку — на згадку…<br />
І слух нам огромив, і звабив у дорогу,<br />
і глину простелив під босі наші ноги.<br />
Ішли, ішли, ішли… місили вперто глину,<br />
і на губах несли дзеркальні крапелини,<br />
бо знали там внизу, де зупинились води,<br />
проклюнувши сльозу, велике сонце вродить.<br />
І хвиля набіжить, шовково нас огорне<br />
і змиє в одну мить з дитинства плями чорі.</p>

<div>




</div>

<p>***</p>

<div></div>