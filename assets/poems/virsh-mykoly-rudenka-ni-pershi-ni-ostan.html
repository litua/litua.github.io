<strong>Микола Руденко – Ні перші, ні останні ролі грати</strong>
<p>Ні перші, ні останні ролі грати<br />
Не хочу ні у снах, ні наяву.<br />
Замкнув себе за ребра, мов за грати, —<br />
І так тепер живу.</p>
<p>На те, що нині діється довкола,<br />
Ув’язнений поете, не зважай.<br />
В собі самому обробляю поле —<br />
Та чи зберу врожай?</p>
<p>Вигойдую в душі високе небо —<br />
Ранкову синь далекого Дніпра.<br />
Хай чужина живе сама для себе —<br />
Не для мого пера.</p>

<div>




</div>

<p>Роки неволі — мов слизькі химери,<br />
Зрадливі хвилі в морі неживім.<br />
Чи допливу на протилежний берег,<br />
І що там є на нім?</p>
<p>Недобрим гомоном болючу душу крає<br />
Обкрадених ночей волога каламуть.<br />
Не забувай про мене, рідний краю.<br />
Кохана, не забудь.</p>
<p>А там чи перші ролі, чи останні —<br />
Не цим болію в снах і наяву.<br />
Десь випаду росою на світанні —<br />
І в травах оживу.</p>
<p>І мріяти не кину в вирі, в русі<br />
Як про найвище, про святе добро,<br />
Щоб та росинка, в котрій оселюся,<br />
Вернулася в Дніпро.</p>
<p><em>30.01.1978</em></p>

<div></div>