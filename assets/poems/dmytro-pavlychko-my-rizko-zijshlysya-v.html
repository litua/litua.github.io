<strong>Дмитро Павличко – “Ми різко зійшлися в танці…” </strong>
<p>Ми різко зійшлися в танці –<br />
Аж гудзики відірвались<br />
Од плаття твого тонкого,<br />
Відскочили й засвітили<br />
Над полем, немов ракети,<br />
Які провіщають наступ.<br />
Ти скинула одежину,<br />
Важку від води і грому<br />
І, зрешною, непотрібну<br />
В танку із дощем липневим.<br />
Я ж був тобі за одежу<br />
Єдвабну і за намиста,<br />
Я краплями діамантів<br />
Освітлював темні звиви<br />
І персні твого волосся,<br />
Спливав між грудьми твоїми<br />
Струмком, як ланцюг зі срібла.</p>

<div>




</div>

<p>Втім – райдуга стала в полі,<br />
І ти увійшла під синє<br />
Склепіння небес, як сонце,<br />
Засліплена власним сяйвом;<br />
А я, оп’янілий, в далеч,<br />
Затемнену хмаровинням,<br />
Відходив – не дощ, а хлопець,<br />
І запах твоєї плоті<br />
Я ніс, наче воду, в жмені.</p>
<p>***</p>

<div></div>