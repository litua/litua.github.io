<strong>Тарас Шевченко – О люди! люди небораки!</strong>
<p>О люди! люди небораки!<br />
Нащо здалися вам царі?<br />
Нащо здалися вам псарі?<br />
Ви ж таки люди, не собаки!</p>

<div>




</div>

<p>Вночі і ожеледь, і мряка,<br />
І сніг, і холод. І Нева<br />
Тихесенько кудись несла<br />
Тоненьку кригу попід мостом.<br />
А я, отож таки вноні<br />
Іду та кашляю йдучи.<br />
Дивлюсь: неначе ті ягнята,<br />
Ідуть задрипані дівчата,<br />
А дід (сердешний інвалід)<br />
За ними гнеться, шкандибає,<br />
Мов у кошару заганяє<br />
Чужу худобу. Де ж той світ?!<br />
І де та правда?! Горе! Горе!<br />
Ненагодованих і голих<br />
Женуть (последний долг отдать),<br />
Женуть до матері байстрят<br />
Дівчаточок, як ту отару.<br />
Чи буде суд! Чи буде кара!<br />
Царям, царятам на землі?<br />
Чи буде правда меж людьми?<br />
Повинна буть, бо сонце стане<br />
І осквернену землю спалить.</p>
<p><em>3 ноября [1860, С.-Петербург]</em></p>

<div></div>