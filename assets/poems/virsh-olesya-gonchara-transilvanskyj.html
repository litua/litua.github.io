<strong>Олесь Гончар – Трансільванський марш</strong>
<p>Запасні в’яжу підкови<br />
До луки сідла.<br />
В чужі гори нам дорога,<br />
Ніби меч, лягла.</p>
<p>Рвуться коні. Камінь дзвонить.<br />
Віддає луна.<br />
В межигір’ях, у бескеттях<br />
Гоготить війна.</p>

<div>




</div>

<p>Буреломи та потоки,<br />
Та дзвінкі мости.<br />
Крешуть іскри на всі боки<br />
Чорні копити.</p>
<p>Не впадуть на камінь роси,<br />
Бо ми вище хмар.<br />
В мене кінь не буде босий —<br />
Підкує мадяр.</p>
<p>А не знайдеться мадяра —<br />
Підкуєм самі.<br />
Гори день і ніч говорять,<br />
А були німі.</p>
<p><em>1944, Трансільванія</em></p>

<div></div>