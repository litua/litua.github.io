<strong>Оксана Осовська – Моїм учителям</strong>
<p>Снігом – снігом скроні Ваші вкриті,<br />
Втоми слід на ясному чолі…<br />
Вас так мало вже на білім світі,<br />
Наші незабутні вчителі !</p>
<p>Осінь в школу кличе, стеле листом,<br />
Дзвоником чарує Вас щораз…<br />
Без оркестрів ходите Ви містом –<br />
Як відрадно зустрічати Вас !</p>
<p>Як відрадно : ще іде урок !<br />
Не минущі істини шкільні…<br />
Зважую свій кожен день і крок :<br />
Скільки Ви поставите мені ?</p>

<div>




</div>

<p>Вічний іспит – знати головне :<br />
Добрим бути і не скласти крила…<br />
Вчителька, дорослу вже мене,<br />
Від негоди лагідно прикрила.</p>
<p>Щира, мудра, вчасно так, до речі :<br />
Що не порух – непохитна суть !<br />
І несуть – несуть сутулі плечі<br />
Долі наші… Гнуться і несуть !</p>
<p>Все було вже : іспити і казка !<br />
Все ще буде, буде на Землі…<br />
Не згасайте, сонячні, будь ласка !<br />
Сніг впаде на душі школярів…</p>

<div></div>