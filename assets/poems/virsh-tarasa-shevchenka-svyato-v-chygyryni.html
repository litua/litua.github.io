<strong>Тарас Шевченко – Свято в Чигирині</strong>
<p>Гетьмани, гетьмани, якби-то ви встали,<br />
Встали, подивились на той Чигирин,<br />
Що ви будували, де ви панували!<br />
Заплакали б тяжко, бо ви б не пізнали<br />
Козацької слави убогих руїн.</p>
<p>Базари, де військо, як море червоне,<br />
Перед бунчуками, бувало, горить,<br />
А ясновельможний, на воронім коні,<br />
Блисне булавою — море закипить…<br />
Закипить, і розлилося<br />
Степами, ярами;<br />
Лихо мліє перед ними…<br />
А за козаками…<br />
Та що й казать? Минулося;<br />
А те, що минуло,<br />
Не згадуйте, пани-брати,<br />
Бо щоб не почули.<br />
Та й що з того, що згадаєш?<br />
Згадаєш — заплачеш.<br />
Ну, хоч глянем на Чигирин,<br />
Колись-то козачий.</p>
<p>Із-за лісу, з-за туману,<br />
Місяць випливає,<br />
Червоніє, круглолиций,<br />
Горить, а не сяє,<br />
Неначе зна, що не треба<br />
Людям його світу,<br />
Що пожари Україну<br />
Нагріють, освітять.<br />
І смерклося, а в Чигрині,<br />
Яку домовині.<br />
Сумно-сумно. (Отак було<br />
По всій Україні<br />
Против ночі Маковія,<br />
Як ножі святили).<br />
Людей не чуть; через базар<br />
Кажан костокрилий<br />
Перелетить; на вигоні<br />
Сова завиває.</p>
<p>А де ж люде?.. Над Тясмином.<br />
У темному гаю,<br />
Зібралися; старий, малий,<br />
Убогий, багатий<br />
Поєднались,— дожидають<br />
Великого свята.<br />
У темному гаю, в зеленій діброві,<br />
На припоні коні отаву скубуть;<br />
Осідлані коні, вороні готові.<br />
Куди-то поїдуть? кого повезуть?<br />
Он кого, дивіться. Лягли по долині,<br />
Неначе побиті, ні слова не чуть.<br />
Ото гайдамаки. На ґвалт України<br />
Орли налетіли; вони рознесуть<br />
Ляхам, жидам кару;<br />
За кров і пожари<br />
Пеклом гайдамаки ляхам оддадуть.</p>
<p>Попід дібровою стоять<br />
Вози залізної тарані:<br />
То щедрої гостинець пані.<br />
Уміла що кому давать,<br />
Нівроку їй, нехай царствує;<br />
Нехай не вадить, як не чує!<br />
Поміж возами нігде стать:<br />
Неначе в ірій, налетіло<br />
З Смілянщини, з Чигирина<br />
Просте козацтво, старшина,<br />
На певне діло налетіли.<br />
Козацьке панство походжає<br />
В киреях чорних, як один,<br />
Тихенько, ходя, розмовляє<br />
І поглядає на Чигрин.</p>
<p><strong>Старшина первий</strong></p>
<p>Старий Головатий щось дуже коверзує.</p>
<p><strong>Старшина другий</strong></p>
<p>Мудра голова, сидить собі в хуторі, ніби не знає нічого, а дивишся — скрізь Головатий. “Коли сам,— каже,— не повершу, то синові передам”.</p>
<p><strong>Старшина третій</strong></p>
<p>Та й син же штука! Я вчора зустрівся з Залізняком; таке розказує про його, що цур йому! “Кошовим,— каже,— буде, та й годі; а може, ще і гетьманом, коли теє…”</p>
<p><strong>Старшина другий</strong></p>
<p>А Ґонта нащо? а Залізняк? До Ґонти сама…” сама писала: “Коли,— каже…”</p>
<p><strong>Старшина первий</strong></p>
<p>Цитьте лишень, здається, дзвонять!</p>
<p><strong>Старшина другий</strong></p>
<p>Та ні, то люде гомонять.</p>
<p><strong>Старшина первий</strong></p>
<p>Гомонять, поки ляхи почують. Ох, старі голови та розумні: химерять-химерять та й зроблять з лемеша швайку. Де можна лантух, там торби не треба. Купили хріну, треба з’їсти; плачте, очі, хоч повилазьте: бачили, що куповали; грошам не пропадать! А то думають, думають, ні вголос, ні мовчки; а ляхи догадаються — от тобі й пшик! Що там за рада? чом вони не дзвонять? Чим спиниш народ, щоб не гомонів? Не десять душ, а, слава богу, вся Смілянщина, коли не вся Україна. Он, чуєте? співають.</p>
<p><strong>Старшина третій</strong></p>
<p>Справді, співа щось; піду спиню.</p>
<p><strong>Старшина первий</strong></p>
<p>Не спиняй, нехай собі співає, аби не голосно.</p>
<p><strong>Старшина другий</strong></p>
<p>Ото, мабуть, Волох! Не втерпів-таки старий дурень; треба, та й годі!</p>
<p><strong>Старшина третій</strong></p>
<p>А мудро співає! коли не послухаєш, усе іншу. Під крадьмось, братці, та послухаєм, а тим часом задзвонять.</p>
<p><strong>Старшина первий і другий</strong></p>
<p>А що ж? то й ходімо!</p>
<p><strong>Старшина третій</strong></p>
<p>Добре, ходімо.</p>
<p>Старшини нишком стали за дубом, а під дубом сидить сліпий кобзар; кругом його запорожці і гайдамаки. Кобзар співає з повагою і неголосно.</p>
<p>“Ой волохи, волохи,<br />
Вас осталося трохи;<br />
І ви, молдавани,<br />
Тепер ви не пани;<br />
Ваші господарі<br />
Наймити татарам,<br />
Турецьким султанам.<br />
В кайданах, в кайданах!<br />
Годі ж, не журіться;<br />
Гарно помоліться,<br />
Братайтеся з нами,<br />
З нами, козаками;<br />
Згадайте Богдана,<br />
Старого гетьмана;<br />
Будете панами,<br />
Та, як ми, з ножами,<br />
З ножами святими,<br />
Та з батьком Максимом<br />
Сю ніч погуляєм,<br />
Ляхів погойдаєм,<br />
Та так погуляєм,<br />
Що аж пекло засміється,<br />
Земля затрясеться,<br />
Небо запалає…<br />
Добре погуляєм!”</p>
<p><strong>Запорожець</strong></p>
<p>Добре погуляєм! правду старий співа, як не бреше. А що б то з його за кобзар був, якби не волох!</p>
<p><strong>Кобзар</strong></p>
<p>Та я й не волох; так тілько — був колись у Волощині, а люде й зовуть Волохом, сам не знаю за що.</p>
<p><strong>Запорожець</strong></p>
<p>Ну, та дарма; утни ще яку-небудь. Ану лишень про батька Максима ушквар.</p>
<p><strong>Гайдамака</strong></p>
<p>Та не голосно, щоб не почула старшина.</p>
<p><strong>Запорожець</strong></p>
<p>А що нам ваша старшина? почує, так послуха, коли має чим слухати, та й годі. У нас один старший — батько Максим; а він як почує, то ще карбованця дасть. Співай, старче божий, не слухай його.</p>
<p><strong>Гайдамака</strong></p>
<p>Та воно так, чоловіче; я це й сам знаю, та ось що: не так пани, як підпанки, або — поки сонце зійде, то роса очі виїсть.</p>
<p><strong>Запорожець</strong></p>
<p>Брехня! Співай, старче божий, яку знаєш, а то й дзвона не діждемо — поснемо.</p>

<div>




</div>

<p><strong>Гуртом</strong></p>
<p>Справді, поснемо; співай яку-небудь.</p>
<p><strong>Кобзар </strong><em>(співає)</em></p>
<p>“Літа орел, літа сизий<br />
Попід небесами;<br />
Ґуля Максим, ґуля батько<br />
Степами-лісами.<br />
Ой літає орел сизий,<br />
А за ним орлята;<br />
Ґуля Максим, ґуля батько,<br />
А за ним хлоп’ята.<br />
Запорожці ті хлоп’ята,<br />
Сини його, діти,—<br />
Поміркує, загадає,<br />
Чи бити, чи пити,<br />
Чи танцювать; то й ушкварять,<br />
Аж земля трясеться.<br />
Заспіває — заспівають,<br />
Аж лихо сміється.<br />
Горілку, мед не чаркою —<br />
Поставцем черкає,<br />
А ворога, заплющившись,<br />
Ката, не минає.<br />
Отакий-то наш отаман,<br />
Орел сизокрилий!<br />
І воює, і гарцює<br />
З усієї сили.<br />
Нема в його ні оселі,<br />
Ні саду, ні ставу…<br />
Степ і море; скрізь битий шлях,<br />
Скрізь золото, слава.<br />
Шануйтеся ж, вражі ляхи,<br />
Скажені собаки:<br />
Йде Залізняк Чорним шляхом,<br />
За ним гайдамаки”.</p>
<p><strong>Запорожець</strong></p>
<p>Оце-то так! вчистив, нічого сказати: і до ладу, і правда. Добре, далебі, добре! Що хоче, то так і втне. Спасибі, спасибі —</p>
<p><strong>Гайдамака</strong></p>
<p>Я щось не второпав, що він співав про гайдамаків?</p>
<p><strong>Запорожець</strong></p>
<p>Який-бо ти бевзь і справді! Бачиш, ось що він співав: щоб ляхи погані, скажені собаки, каялись, бо йде Залізняк Чорним шляхом з гайдамаками, щоб ляхів, бачиш, різати…</p>
<p><strong>Гайдамака</strong></p>
<p>І вішати, і мордувати! Добре, єй-богу, добре! Ну, це так! Далебі, дав би карбованця, якби був не пропив учора! Шкода! Ну, нехай стара в’язне, більше м’яса буде- Поборгуй, будь ласкав, завтра оддам. Утни ще що-небудь про гайдамаків.</p>
<p><strong>Кобзар</strong></p>
<p>До грошей я не дуже ласий. Аби була ласка слухати, поки не охрип, співатиму; а охрипну — чарочку, другу тії ледащиці-живиці, як то кажуть, та й знову. Слухайте ж, панове громадо!</p>
<p>“Ночували гайдамаки<br />
В зеленій діброві,<br />
На припоні пасли коні,<br />
Сідлані, готові.<br />
Ночували ляшки-панки<br />
В будинках з жидами,<br />
Напилися, простяглися<br />
Та й…”</p>
<p><strong>Громада</strong></p>
<p>Цить лишень! здається, дзвонять. Чуєш?.. ще раз… о!..</p>
<p>“Задзвонили, задзвонили!” —<br />
Пішла луна гаєм.<br />
“Ідіть же ви та молітесь,<br />
А я доспіваю”.</p>
<p>Повалили гайдамаки,<br />
Аж стогне діброва;<br />
Не повезли, а на плечах<br />
Чумацькі волові<br />
Несуть вози. А за ними<br />
Сліпий Волох знову:<br />
“Ночували гайдамаки<br />
В зеленій діброві”.<br />
Шкандибає, курникає,<br />
І гич не до речі.<br />
“Ну лиш іншу, старче божий!” —<br />
З возами на плечах<br />
Кричать йому гайдамаки.<br />
“Добре, хлопці, нате!<br />
Отак! отак! добре, хлопці!<br />
А нуте, хлоп’ята,<br />
Ушкваримо!”<br />
Земля гнеться.<br />
А вони з возами<br />
Так і ріжуть. Кобзар грає,<br />
Додає словами:<br />
“Он гоп таки так!<br />
Кличе Гандзю козак:<br />
“Ходи, Гандзю, пожартую,<br />
Ходи, Гандзю, поцілую;<br />
Ходім, Гандзю, до попа<br />
Богу помолиться;<br />
Нема жита ні снопа,<br />
Вари варениці”.<br />
Оженився, зажурився —<br />
Нічого немає;<br />
У ряднині ростуть діти,<br />
А козак співає:<br />
“І по хаті ти-ни-ни,<br />
І по сінях ти-ни-ни,<br />
Вари, жінко, лини,<br />
Ти-ни-ни, ти-ни-ни!”</p>
<p>“Добре! Добре! Ще раз! Ще раз!”<br />
Кричать гайдамаки.</p>
<p>“Ой гоп того дива!<br />
Наварили ляхи пива,<br />
А ми будем шинкувать,<br />
Ляшків-панків частувать.<br />
Ляшків-панків почастуєм,<br />
З панянками пожартуєм.<br />
Ой гоп таки так!<br />
Кличе панну козак:<br />
“Панно, пташко моя!<br />
Панно, доле моя!<br />
Не соромся, дай рученьку,<br />
Ходім погуляймо;<br />
Нехай людям лихо сниться,<br />
А ми заспіваймо.<br />
А ми заспіваймо,<br />
А ми посідаймо,<br />
Панно, пташко моя,<br />
Панно, доле моя!”</p>
<p>“Ще раз, ще раз!”</p>
<p>“Якби таки або так, або сяк,<br />
Якби таки запорозький козак,<br />
Якби таки молодий, молодий,<br />
Хоч по хаті б поводив, поводив.<br />
Страх мені не хочеться<br />
З старим дідом морочиться.<br />
Якби таки…”</p>
<p>“Цу-цу, скажені! схаменіться!<br />
Бач, розходилися! А ти,<br />
Стара собако, де б молиться,<br />
Верзеш тут погань. От чорти!”<br />
Кричить отаман. Опинились;<br />
Аж церков бачать. Дяк співа,<br />
Попи з кадилами, з кропилом;<br />
Громада — ніби нежива,<br />
Анітелень… Поміж возами<br />
Попи з кропилами пішли;<br />
За ними корогви несли,<br />
Як на Великдень над пасками.<br />
“Молітесь, братія, молітесь! —<br />
Так благочинний начина.—<br />
Кругом святого Чигрина<br />
Сторожа стане з того світу,<br />
Не дасть святого розпинать.<br />
А ви Україну ховайте:<br />
Не дайте матері, не дайте<br />
В руках у ката пропадать.<br />
Од Конашевича і досі<br />
Пожар не гасне, люде мруть,<br />
Конають в тюрмах, голі, босі…<br />
Діти нехрещені ростуть,<br />
Козацькі діти; а дівчата!..<br />
Землі козацької краса<br />
У ляха в’яне, як перш мати,<br />
І непокритая коса<br />
Стидом січеться; карі очі<br />
В неволі гаснуть; розкувать<br />
Козак сестру свою не хоче,<br />
Сам не соромиться конать<br />
В ярмі у ляха… горе, горе!<br />
Молітесь, діти! страшний суд<br />
Ляхи в Україну несуть —<br />
І заридають чорні гори.<br />
Згадайте праведних гетьманів:<br />
Де їх могили? де лежить<br />
Останок славного Богдана?<br />
Де Остряницина стоїть<br />
Хоч би убогая могила?<br />
Де Наливайкова? нема!<br />
Живого й мертвого спалили.<br />
Де той Богун, де та зима?<br />
Інгул щозиму замерзає —<br />
Богун не встане загатить<br />
Шляхетським трупом. Лях гуляє!<br />
Нема Богдана — червонить<br />
І Жовті Води, й Рось зелену.<br />
Сумує Корсунь староденний:<br />
Нема журбу з ким поділить.<br />
І Альта плаче: “Тяжко жити!<br />
Я сохну, сохну… де Тарас?<br />
Нема, не чуть… не в батька діти!”<br />
Не плачте, братія: за нас<br />
І душі праведних, і сила<br />
Архістратига Михаїла.<br />
Не за горами кари час.<br />
Молітесь, братія!”</p>
<p>Молились,<br />
Молились щиро козаки,<br />
Як діти, щиро; не журились,<br />
Гадали теє… а зробилось —<br />
Над козаками хусточки!<br />
Одно добро, одна слава —<br />
Біліє хустина,<br />
Та й ту знімуть…<br />
А диякон:<br />
“Нехай ворог гине!<br />
Беріть ножі! освятили”.<br />
Ударили в дзвони,<br />
Реве гаєм: “Освятили!”<br />
Аж серце холоне!<br />
Освятили, освятили!<br />
Гине шляхта, гине!<br />
Розібрали, заблищали<br />
По всій Україні.</p>

<div></div>