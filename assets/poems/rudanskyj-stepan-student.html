<strong>Руданський Степан – Студент</strong>
<p>В славнім місті Петербурзі,<br />
Недалеко від Неви,<br />
Із болота виглядає<br />
Хата бідної вдови.</p>
<p>Стара хата зо вдовою<br />
Разом вік свій віджила,<br />
Почорніла, похилилась<br />
І в болото увійшла.</p>
<p>Увійшла по самі вікна…<br />
В ґанку сходи до сіней;<br />
В сінях набік похилились<br />
Двоє скривлених дверей…</p>
<p>І направо старій бабі<br />
Смерть підписує патент,<br />
А наліво без копійки<br />
Б’ється з нуждою студент.</p>

<div>




</div>

<p>Зима люта. Вітер свище,<br />
Сніг по вікнах брязкотить,<br />
Мороз душу обіймає,<br />
Мороз тіло каменить.</p>
<p>А у хаті на постелі<br />
У сурдуті і плащу<br />
Сидить студент медицини<br />
Другий місяць без борщу.</p>
<p>І живіт, як гриб, запався,<br />
Облізає голова…<br />
І остання догорає<br />
Його свічка лойова.</p>
<p>І сидить він, поглядає<br />
На похилену стіну —<br />
Під стіною лежить череп,<br />
Нема й кришки тютюну.</p>
<p>І стіння кругом чорніє…<br />
Тілько лазять павуки.<br />
Тілько сумно виглядають<br />
Із шкалубин прусаки…</p>

<div></div>