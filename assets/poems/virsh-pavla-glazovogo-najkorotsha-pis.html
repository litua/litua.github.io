<strong>Павло Глазовий – Найкоротша пісня</strong>
<p><em>Стародавній жарт</em></p>

<div>




</div>

<p>Везли з Криму чумаки повні хури солі.<br />
Сумно рипали вози у широкім полі.<br />
Ой їхали чумаки та пісень співали,<br />
Бо добрячі голоси й підголоски мали.<br />
Хтось затягне-заведе на переднім возі,<br />
І підхоплять ті слова по усій дорозі.<br />
Лиш один чумак мовчав. Звісив з воза ногу<br />
Та й куняв собі, дрімав майже всю дорогу.<br />
І незчувся, як біда сонного спіткала:<br />
На ходу його нога в колесі застряла.<br />
— Ой но-о-га! — від болю він загорлав щосили.<br />
— Ой но-о-га! — всі чумаки хором підхопили<br />
та й замовкли, бо тюхтій, дякуючи богу,<br />
вчасно з колеса устиг висмикнути ногу.</p>

<div></div>