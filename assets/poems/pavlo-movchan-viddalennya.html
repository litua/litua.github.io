<strong>Павло Мовчан – Віддалення </strong>
<p>Віддаленіла так від мене,<br />
що обезтебіли і сни.<br />
Мов тютюну стебло зелене,<br />
вуста мені обзеленив.<br />
Так гірко язиком торкатись<br />
твого імення, світку мій,<br />
вуста поламані, щербаті,<br />
а в горлі — мов холоне лій.<br />
— Ко-ха-но-лу-но — ло-не — ли-не…—<br />
І серцевину обмина.<br />
Вуглинночорно, холодинно —<br />
суцільна сіль, стіна скляна…<br />
І озираюся — позаду<br />
вуста твої, твоє чоло…<br />
Рукою доторкнусь — свічадо,<br />
байдуже прохололе скло.</p>

<div>




</div>

<p>***</p>

<div></div>