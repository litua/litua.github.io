<strong>Павло Мовчан – Лад </strong>
<p>Недослідимий, незбагненний<br />
травневий світ густо-зелений.<br />
Співа весь день дрібний пташок,<br />
немов заучує урок,<br />
луна весь час один рядок:<br />
— Тьох-тьох… Віть-віть… — Тьох-тьох.<br />
Віть-віть… —<br />
звучить у відповідь рефреном.<br />
А ми з тобою оцих два<br />
рядки ніяк не заримуєм:<br />
то зайвий склад, а то слова,<br />
і тріслий голос не співа,<br />
а ніби куряву здува,—<br />
то бубонить, то галасує…<br />
А то затягуєм не в лад<br />
про квітування й листопад,<br />
і кожен — несусвітним гласом,<br />
так ніби скрипка разом з басом:<br />
немовби чорний шовкопряд<br />
переснував павуттям сад.<br />
А як же світ співа стоусто,<br />
дощами, грозами звучить.<br />
І тчуться звуки: рідко-густо,<br />
до нитки нить, до нитки нить,—<br />
тканням суцільним, спільним руслом…<br />
Щоб так звучать, треба любить.</p>

<div>




</div>

<p>***</p>

<div></div>