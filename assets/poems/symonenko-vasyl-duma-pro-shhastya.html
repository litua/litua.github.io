Симоненко Василь – Дума про щастя<p>Увійшла вайлувате в сіни,<br />
з хати віє нудьга<br />
й самота.<br />
У руках засміявся віник —<br />
спритно валянки обміта.<br />
Тупотить<br />
об долівку ногами<br />
і мороз вибива<br />
з рукавиць.<br />
З нею<br />
в хату ввірвався гамір,<br />
ошалілий сміх сніговиць.<br />
Мов воскресли<br />
принишклі діти —<br />
тупіт, лемент,<br />
вищання й писк.<br />
Місяць хоче,<br />
мабуть, погрітись —<br />
суне в шибку<br />
свій блідий диск.<br />
Заглядає, цікавий,<br />
у миску:<br />
що ви з’їли таке смішне,<br />
що од вашого<br />
реготу й писку<br />
тягне в хату<br />
із неба мене?<br />
Хлюпа щастя<br />
дзвінкою хвилею,<br />
ніби тут вікувало воно —<br />
не життя тобі, а ідилія,<br />
як в поганих книжках<br />
чи в кіно.<br />
Де фотографи?<br />
Де поети?<br />
Нуте, хлопці, сюди скоріш!<br />
Можна знімок утнуть<br />
до газети<br />
і жахливо веселий вірш.<br />
Це ж так показна ситуація —-<br />
гарна мати і троє дітей,<br />
це ж чудова яка ілюстрація<br />
для підтвердження наших ідей.<br />
Застрибають веселі цифри<br />
у грунтовно важких статтях,<br />
та не встане<br />
з словесних вихрів<br />
многотрудне її життя.<br />
Ви мовчанкою соромливою<br />
постараєтесь обминуть,<br />
що в доярки цієї<br />
щасливої<br />
руки й ноги<br />
вночі гудуть.<br />
І чи прийде<br />
під ваші кашкети<br />
блискавицею думка дзвінка:<br />
в космос крешуть ота<br />
не ракети,<br />
але пружні цівки молока.<br />
А для неї<br />
це зовсім не диво,<br />
бо збагнула давно таке:<br />
справді,<br />
зараз вона щаслива,<br />
тільки ж щастя яке важке!..<br />
І тому ця Марія<br />
чи Настя<br />
будить дзвоном дійниці село,<br />
щоб поменше<br />
важкого щастя<br />
на Радянській землі було.</p>

<div>




</div>

<p>автор: <strong><a href="http://onlyart.org.ua/?page_id=5396">Симоненко Василь</a></strong></p>

<div></div>