<strong>Павло Мовчан – На старому порозі </strong>
<p>У сутемках я слухав власні кроки —<br />
горбатий шлях щомиті підстрибав,<br />
в підошви жбухав порохом глибоким,<br />
немов відбитки руху добирав.<br />
І храпко розчахнулись хатні двері,<br />
і прочинився наскрізно мій слух,<br />
щоб пропустити голос чийсь: — Вечерять! —<br />
Я ж не розгледів, чий то кликав дух.<br />
Бо хата ця давним-давно забита,<br />
вже й призьбу покротили пацюки —<br />
та чий-то голос знов розлігсь сердито,<br />
немовби в сутінь виплюнув гвіздки:<br />
— Ве-че-ряти!..—<br />
Цей голос безтілесний<br />
живим теплом висотувавсь з легень;<br />
він в руслі правди струмував ще чесно,<br />
як тільки виблякав серпневий день.<br />
Я їх не знав… Вони ж мене — ще з діда:<br />
возили жито Мошку в Васильків…<br />
— Вечеряти?.. Та ж щойно я поснідав…—<br />
І задзижчали свердла цвіркунів —<br />
вони мені буравили той отвір,<br />
через який побачити б я зміг<br />
країну мертвих, чорний край скорботи,<br />
де білі тіні, але чорний сніг…<br />
Поріг переступав я нерішуче,<br />
в минуле своє тіло нахиляв..<br />
— Тобі сюди ще рано, чуєш, внуче, —<br />
почув знайомий голос звідтіля…<br />
І зупинивсь: одна нога надворі,<br />
а друга заступила за поріг;<br />
імла стояла в сінях непрозора,<br />
і розпізнать нікого я не зміг…<br />
І, розчахнувшись, мов закляк в одвірках,<br />
відчув, як тінь відхлинула назад,<br />
і пробивалась у стіні крізь дірку<br />
маленька кулька — світла шовкопряд…<br />
Тонюсінька снувалась павунина<br />
і налипала щільно до лиця,<br />
і я розгледів: світиться жарина<br />
посеред столу замість каганця.<br />
При рівнім світлі випливли обличчя,<br />
які я бачив десь давно колись.<br />
Вони щось шепотіли таємниче…<br />
я розібрав нарешті: «Не дивись…»<br />
І наближала кожна мить вдивляння<br />
мене до білих тіней, до снігів,<br />
до зникнення у розчині смеркання<br />
усіх минулих і майбутніх днів…<br />
Прикмети часу я шукав очима:<br />
кобеняків, піддьовок, личаків,<br />
а тут були обличчя ледве зримі<br />
та закипіле груддя кулаків.<br />
І тільки голоси були знайомі:<br />
то баба Химка… А ось дід Улас…<br />
Лиш голоси вертаються додому,<br />
і свідчать найправдивіше про час.<br />
— Вечеряти! — почув позаду голос…<br />
З теперішшя він покликав мене.<br />
І озирнувся — ні душі навколо…<br />
Поріг, мов клин, розколює мене…</p>

<div>




</div>

<p>***</p>

<div></div>