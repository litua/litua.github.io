<strong>Павло Мовчан – Малюнок на вікні </strong>
<p>Мороз спогадує<br />
І на моїм вікні<br />
Рослинний світ епохи неоліту<br />
Відтворює.<br />
Галузка до листка<br />
І стовбур до коріння.<br />
Ростуть ліси опішньо,<br />
Ніби думи,<br />
І невловиме їхнє зачинання.<br />
Так творяться планети:<br />
Таємнощі творіння незбагненні.<br />
Як туск,<br />
Як радість, —<br />
Ні запаху, ні кольору нема,<br />
Як голос, —<br />
Виймаєш, наче шаблю із піхов,<br />
Лиш відчуваєш рух,<br />
Ну, а протяжності його не знаєш.<br />
А може, він ворушить злотне листя,<br />
Приміром, на Венері.<br />
Мороз спогадує<br />
В такій масштабності,<br />
Як ми — своє дитинство:<br />
Один до тисячі,<br />
А може, вдвоє більше.<br />
Химерні пальми, фігові кущі<br />
Свій рух затамували,<br />
Нахилені пагінням у минуле,<br />
Де не лишилось стогону примерзлого коріння,<br />
Лиш голос мерзлих соків.<br />
Сягнистою ходою<br />
бреде в сучасність<br />
І ніяк не дійде.<br />
Мороз спогадує…<br />
А подих мій — сполука всіх сокир —<br />
Ліси корчує в сатанинськім гніві.<br />
А на вікні, так ніби на дровітні,<br />
Тремтить сльоза розтала,<br />
Сльоза віків минулих.</p>

<div>




</div>

<p>***</p>

<div></div>