<strong>Леся Українка – Fiat nox !</strong>
<p>«Хай буде тьма!» – сказав наш бог земний.<br />
І стала тьма, запанував хаос,<br />
Немов перед створінням світу. Ні, ще гірше<br />
Був той хаос, бо у ньому були<br />
Живі створіння, їх давила тьма.<br />
Скрізь марища з хаосу виринали,<br />
Лиха зараза, голод, злидні, жах –<br />
Несвітський жах усім морозив душу:<br />
І найодважнішим ставало жаско,<br />
Голодні крики слухаючи й стогін,<br />
Що виринали, наче зо дна моря,<br />
З юрби великої і темної. Здавалась<br />
Ота юрба частиною хаосу<br />
І голосом його. Часами розлягалось<br />
У темряві гукання: «Світла! Світла!»<br />
І на відповідь чувся голос дужий<br />
Земного бога з високості трону:<br />
«Хай буде тьма!» І знов тремтів хаос.</p>
<p>О, не один нащадок Прометея<br />
Блискучу іскру з неба здобував,<br />
І безліч рук до неї простягалось,<br />
Мов до зорі, що вказує дорогу.<br />
І розсипалась та велика іскра<br />
На іскорки малесенькі, незначні,<br />
І кожний іскорку ховав, неначе скарб,<br />
У попелі холодному віддавна;<br />
Вона не гасла, тліла в тій могилі,<br />
Та не давала ні тепла, ні світла,<br />
А сміливий нащадок Прометея<br />
Знаходив смутну долю свого предка:<br />
Вигнання, муки, нерозривні пута,<br />
Дочасну смерть у дикій самотині…</p>

<div>




</div>

<p>І досі так, о браття! й досі тьма.<br />
Гей, озовіться! Страшно в сім хаосі.<br />
Я чула голоси одважні, вільні,<br />
Вони лунали, мов гукання в лісі, –<br />
Тепер замовкли, і страшніше тиша<br />
Мені здається, ніж була раніш.<br />
Брати мої, нащадки Прометея!<br />
Вам не орел розшарпав груди горді, –<br />
Бридкі гадюки в серце уп’ялись.<br />
Ви не приковані на тій кавказькій кручі,<br />
Що здалека сіяє сніжним чолом,<br />
Про в’язня звістку людям даючи!<br />
Ні, ви поховані в землянках, звідки навіть<br />
Не чутно брязкоту кайданів, ні стогнання,<br />
Ні непокірних слів…</p>
<p>Гей, царю тьми!<br />
Наш лютий вороже! Недарма ти боїшся<br />
Кайданів тих залізної музики!<br />
Боїшся ти, що грізні, смутні гуки<br />
Пройняти можуть і камінне серце.<br />
А чим же ти заглушиш дикий голос<br />
Хаосу темного, крик голоду й біди<br />
І розпачливого гукання «світла, світла»?<br />
На нього завжди, як луна у горах,<br />
Одважні, вільні голоси озвуться.<br />
«Хай буде тьма!» – сказав ти, – сього мало,<br />
Щоб заглушить хаос і Прометея вбить.<br />
Коли твоя така безмірна сила,<br />
Останній вирок дай: «Хай буде смерть!»</p>
<p>25.09.1896</p>

<div></div>