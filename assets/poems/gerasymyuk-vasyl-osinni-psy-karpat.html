<strong>Герасим’юк Василь – Осінні пси Карпат</strong>
<p>Іду — немов траву чиюсь толочу —<br />
отак мені. Не погляд і не зойк<br />
з гущавини. Та озирнутись хочу,<br />
поглянути на слід бодай разок.</p>
<p>Не видно сліду. Не крадуться тіні.<br />
Ніхто не скочить і — по рукоять!..<br />
Але я знаю: є ще пси осінні —<br />
Вони мене почули і не сплять.</p>
<p>Не виють. Не печуть небесні схили.<br />
Отари не женуть — то відійшло.<br />
Верхи їх відпустили й побіліли —<br />
вже був мороз. Вже вкуталось село.</p>

<div>




</div>

<p>Вже все забуто!</p>
<p>  Згризено в гонитві!</p>
<p>А що насподі — чорне і круте,<br />
аж крутить листям буковим на вітрі,<br />
аж менша псота кумельгом іде!</p>
<p>Їх спини жовті, їх зіниці білі.<br />
Їх лапи відігріті у золі.<br />
Їх ґазди мокрі в тихому похміллі.<br />
Їх зорі вічні, їх ґаздині злі…</p>
<p>А ти ідеш — печаль чиюсь толочиш.<br />
В ногах чиїхось часом, як щеня,<br />
заскімлиш…</p>
<p> Часом озирнутись хочеш,</p>
<p>немовби хтось тебе наздоганя.</p>

<div></div>