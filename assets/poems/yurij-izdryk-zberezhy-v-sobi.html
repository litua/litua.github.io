Юрій Іздрик – Збережи в собі…<p>збережи в собі те що ніяк не вдається назвати<br />
збережи в собі все що існує як чиста можливість<br />
імена вигорають зникають і назви і дати<br />
розсипається все що здавалось міцним і важливим</p>
<p>збережи в собі вірність на вістрі холодної зради<br />
і густі переливи кольорів на райдузі ока<br />
збережи своє вміння плисти у сріблястих свічадах<br />
і свій дар проростати у мене корінням глибоким</p>

<div>




</div>

<p>хай там чим обернеться цей світ невловимий мов майя<br />
хай яка не чекає нас пустка поразка чи згуба<br />
збережи в собі те що здається цілком нереальним<br />
збережи це ніщо і воно вбереже тебе люба</p>
<p>автор: <strong><a href="http://onlyart.org.ua/?page_id=48384">Юрій Іздрик</a></strong></p>
<p></p>

<div></div>