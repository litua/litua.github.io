<strong>Осип Маковей – Помер рекрут в непривітній столиці…</strong>
<p>Помер рекрут в непривітній столиці,<br />
здалека від свого села,<br />
від матері, убогої вдовиці,<br />
від любки, що в селі жила.<br />
Помер, не бачивши у час конання<br />
ні слізки жалю, ні зітхання.</p>
<p>І вже його везуть на чорнім возі,<br />
в могилу піп його веде,<br />
музика грає марша по дорозі,<br />
гурток вояків мовчки йде.<br />
Лише не видко біля домовини<br />
ні матері, ні любої дівчини.</p>

<div>




</div>

<p>Помер рекрут, і труби грають смутно<br />
Йому, байдужому в труні;<br />
під віком жалісної гри не чутно,<br />
бо він лежить у вічнім сні.<br />
Вже дзвонять дзвони на цвинтарній брамі  —<br />
вітають гостя, що спочине в ямі.</p>
<p>А там в селі його убога мати<br />
до нього пише лист дрібний:<br />
«Мій сину наймиліший, що чувати?<br />
Чому не пишеш, чи гнівний?<br />
Кланявсь Настя Василеві свому…<br />
Чи ти приїдеш на різдво додому?…»</p>

<div></div>