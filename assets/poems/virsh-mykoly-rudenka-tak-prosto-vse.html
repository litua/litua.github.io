<strong>Микола Руденко- Так просто все…</strong>
<p>Так просто все: напишеш каяття —<br />
І роздобудеш право на життя.</p>
<p>Лише десяток слів чи, може, фраз —<br />
І все вчорашнє вернеться нараз.</p>
<p>Дерева й квіти в іскорках роси,<br />
Та за вікном дитячі голоси;</p>
<p>Та риба в озері, та в небі птах.<br />
Та смак цілунку на твоїх вустах.</p>
<p>Як свідчення любові й доброти…<br />
І тільки ти — уже не будеш ти.</p>

<div>




</div>

<p>Похилений, змарнілий від недуг,<br />
Ти — тільки оболонка, а не дух.</p>
<p>Тепер старі костюми приміряй,<br />
Удосконалюй кабінетний рай.</p>
<p>Топчи ту ж саму стежку у гаю<br />
Не вернеш душу втрачену свою.</p>
<p>Лише десяток вимучених слів,<br />
Які ти у потьмаренні наплів —</p>
<p>І вже тебе нема,<br />
А є пітьма.<br />
Є у людину схована тюрма.</p>
<p><em>18.08.1977</em></p>

<div></div>