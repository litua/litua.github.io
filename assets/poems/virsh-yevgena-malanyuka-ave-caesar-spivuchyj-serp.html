<strong>Євген Маланюк – Ave Caesar, співучий серпне…</strong>
<p>Ave Caesar, співучий серпне,<br />
Августійший владарю літ!<br />
Солодощ пізніх овочів терпне,<br />
Сяйво твоє все більш нестерпне<br />
Для майже осліпленої землі.</p>

<div>




</div>

<p>Ave Caesar, ще день твій сяє<br />
В колонаді гаїв, на форумі нив,<br />
Рим твій бездонна блакить просякає,<br />
Він в ній розчиняється і заникає,<br />
І видивом легким вливається в спів.</p>
<p>Ave Caesar, застиг на троні,<br />
Ти вже статуя, мармур, міт,<br />
І тільки сонце грає в короні,<br />
І тільки блакиттю посріблено скроні,<br />
Спалені вітром літ.</p>

<div></div>