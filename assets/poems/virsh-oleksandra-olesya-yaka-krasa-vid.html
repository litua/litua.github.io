<strong>Олександр Олесь – “Яка краса: відродження країни!..”</strong>
<p>Яка краса: відродження країни!<br />
Ще рік, ще день назад тут чувся плач рабів,<br />
Мовчали десь святі під попелом руїни,<br />
І журно дзвін старий по мертвому гудів.</p>
<p>Коли відкільсь взялася міць шалена,<br />
Як буря, все живе схопила, пройняла, —<br />
І ось, — дивись, в руках замаяли знамена,<br />
І гімн побід співа невільна сторона.</p>
<p>Так спить орел, — і враз, розкривши очі,<br />
Угледе світ, красу і простір голубий,<br />
І легко з скель спорхне, і в небі заклекоче<br />
Про вільний льот орлів, про ранок золотий.</p>

<div>




</div>

<p>Так море іноді всю ніч дрімає,<br />
І нагло хвилями, як крилами, заб’є,<br />
І дивно перлами і барвами заграє,<br />
І очі всесвіту до себе прикує.</p>
<p>Летить воно, хвилюється і ллється,<br />
В обіймах сонячних і сяє, і тремтить,<br />
І щастям все життя йому в той мент здається,<br />
І все в той мент йому і годе, і щастить.<br />
. . . . . . . . . . . . . . . . . . . . . . . . . . . . . . . . . .</p>
<p>І де взялись ці хвилі сніжно-білі,<br />
Хто дивно так навчив їх грати і шуміть,<br />
З яких ясних країн чайки ці налетіли,<br />
Що вміють ніжно так і плакать, і жаліть?..</p>
<p>Чайки, чайки! Тоді не треба плачу,<br />
Коли іде борьба за волю, за життя,<br />
Коли на хмарах я вже дивний відблиск бачу<br />
І сонця жданого блискуче вороття.</p>
<p><em>1908</em></p>

<div></div>