<strong>Олесь Гончар – Вечір на Балатоні</strong>
<p>Чую, білі пісні лебедині<br />
Над озерами пізніми гаснуть.<br />
Як лілея для пісків пустині,<br />
Ти для мене занадто прекрасна.</p>
<p>І лякаєш, і вабиш мене ти,<br />
Як незвідана ще небезпека —<br />
Я тобою, як сяйвом комети,<br />
Зачарований буду здалека.</p>

<div>




</div>

<p>Володіти тобою не зможу,<br />
Володіти я буду земними,<br />
А тебе, ні на кого не схожу,<br />
А тебе, як зорю невгасиму,</p>
<p>Пронесу у пориві єдинім,<br />
Недосяжну, далеку, прекрасну.</p>
<p>Чую: білі пісні лебедині<br />
Над озерами пізніми гаснуть.</p>
<p><em>1945, Балатон-фельдвар</em></p>

<div></div>