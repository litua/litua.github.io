<strong>Семенко Михайль – Я (“Я — жертва погасаючого світу…”)</strong>
<p>Я — жертва погасаючого світу.<br />
Я — поранений звір.<br />
Можливо, що прибув на аероліті<br />
І кинув довкола зневажливий зір.</p>
<p>Дух мій<br />
в захопленні можливостей футурних,<br />
І в крові — безліч архаїчних атавіз.<br />
Я — в пестінні хмарок пурпурних,<br />
Я — скрізь.</p>
<p>Я ховаю в собі всі горіння й інстинкти,<br />
Я — синтеза поетів і мрій.<br />
Я пережив усі конфлікти,<br />
І дивний на мені стрій.</p>

<div>




</div>

<p>І коли встануть всі звірі й люди,<br />
І коли кинуться всі предки й вороги,-<br />
Я розстебну свою закривавлені груди<br />
І покажу, скільки в мене снаги!</p>
<p>І побачать міць синтетичну й могутню,<br />
І попрохають крові на плями й сліди,-<br />
Я віддам всю свою силу<br />
за хвилю незабутню —<br />
Я — вічний, сміливий і молодий!</p>
<p>І так скінчиться боротьба стосила,<br />
І ледве потушать мої хвилі віки.<br />
І я припаду до ніг женщини<br />
і скажу їй: — Мила,<br />
Дай мені відкусити шматочок<br />
твоєї заголеної руки!</p>
<p>***</p>

<div></div>