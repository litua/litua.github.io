<strong>Василь Стус – Напередодні свята…</strong>
<p>Напередодні свята,<br />
коли люди метнулися по крамницях,<br />
виносячи звідти шпроти, смажену рибу,<br />
шинку і горілку з перцем,<br />
якийсь дивак, обутий в модні черевики<br />
(такі тиждень тому були викинули<br />
в універмазі “Україна” — двадцять два<br />
п’ятдесят з навантаженням — дитячі штанці<br />
вісімнадцятого розміру), облився чортівнею<br />
і підпалив себе.<br />
О, він горів, як порося, смажене примусом,—<br />
налетів на людей, що культурно собі стояли<br />
в черзі за цитринами.<br />
Порозбігалися усі як один:<br />
від нього так несло смаленим —<br />
носа було навернути ніяк.<br />
На щастя узялося кілька міліціонерів,<br />
одразу вкинули його в машину<br />
і помчали в бік Лук’янівки.<br />
А черги ми таки достоялись. Аякже:<br />
що то за святковий стіл без цитрин?</p>

<div></div>