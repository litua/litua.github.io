<strong>Павло Мовчан – “Срібна кров…” </strong>
<p>Зникає слово в тишині, і слід сріблястий гине;<br />
себе ти видихаєш щороку — не злічить<br />
тих близнюків, що шнуром прив’язані до спини,<br />
і кожен за тобою слідком біжить, біжить…</p>
<p>Ти озирнувсь — позаду в замет останній пада,<br />
за ним наступний миттю коліна в сніг схилив…<br />
Вперед біжи, вперед, бо згинуть всі дощаду,<br />
та ніг не відірвати від білої смоли…</p>

<div>




</div>

<p>Архангельська труба співа срібноголосо,<br />
тебе луна штовхає, прикваплюючи крок,<br />
виблискують в повітрі срібно-співучі коси,<br />
і звабливо біліє наметений сніжок…<br />
Спинився, бо з-під лиж спурхнула грудка біла,<br />
назад поглянув: коси спинають двійників,<br />
оточений металом, закляк осиротіло<br />
і слухав: холод дзвонить у тисячу дзвінків…</p>
<p>Метал захолоняє, бо срібло зір судомить,<br />
і мармурові губи зімкнулись, щоб мовчать…<br />
Зійшов із постаменту, й спинивсь за крок від дому,<br />
і слухаю, як коси під п’ятами сичать.</p>
<p>Ти сам себе побачив очима тих, що впали,<br />
слухняно за тобою йдучи шнуром слідком.<br />
І ти зоставсь один, відлитий із металу,<br />
з останнім уже віддихом,<br />
посрібленим ковтком.</p>
<p>***</p>

<div></div>