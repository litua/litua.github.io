<strong>Мозолевський Борис – Стугоніло, гуготіло…</strong>
<p>Стугоніло, гуготіло,<br />
Все палило навкруги.<br />
Біла спрага твого тіла<br />
Не вміщалась в береги.</p>
<p>Сповивалися серпанком<br />
Білі ружі між отав.<br />
Білий місяць на світанку<br />
Поза лозами розтав.</p>

<div>




</div>

<p>І над сонними житами<br />
Крізь вогненні ятері,<br />
Наче лебеді, злітали<br />
Білі руки на зорі.</p>
<p>На ставку скрипіли весла,<br />
Веслували в ніч скупу.<br />
Стежки біле перевесло<br />
Слалось в безвість по степу.</p>

<div></div>