<strong>Павло Мовчан – Що ви знайшли на небесних купинах? </strong>
<p>Хвилею зору небо схитнулось,<br />
східності хмари збігали униз.<br />
Прогуркотіло, мов бочка, минуле,<br />
ти ж при падінні на мить зупинивсь.</p>
<p>Там на горі, де громи дозрівають,<br />
скрапують в небо вишні рясні,<br />
крізь намальовану браму до раю<br />
страдницькі видно обличчя мені…</p>
<p>Колір земний, а з очей б’ють джерельця,<br />
в борознах зморщок запіксь чорнозем,—<br />
мов на монетах, образ зітерся<br />
і очисним пожолобивсь вогнем…</p>

<div>




</div>

<p>Боже! Чому ж ви — невтішені й досі?<br />
Може, тривають й там муки земні?..<br />
Тільки ж безликі ви вже й безголосі —<br />
ваші страждання я бачу вві сні…</p>
<p>Бачу у дранті зотлілім вас в полі,<br />
устілки виткнулись з рваних чобіт…<br />
— Тату! — гукаю…— Мамо! — Та голос<br />
мій не сягає в заобрійний світ…</p>
<p>Вас упізнав я по згорблених спинах,<br />
стерті ж обличчя, немов мідяки…<br />
Що ж ви знайшли на небесних купинах?<br />
Яблука райські? Гнилі буряки?</p>
<p>Скрапує вишня зрілою кров’ю —<br />
важча щохвилі тіло моє.<br />
Падаю в небо сторч головою —<br />
голос від мене на вік відстає…</p>
<p>***</p>

<div></div>