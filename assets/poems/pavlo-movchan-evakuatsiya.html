<strong>Павло Мовчан – Евакуація </strong>
<p>Був день, що ні змісту йому, ані форми,<br />
зрівнялась з землею розбита платформа,<br />
і потяг розмивчатий парою жбухав,<br />
колеса гриміли об рейки над вухом.<br />
На обшир дощу розбухало все тіло,<br />
і чути було, як у нього вганяли<br />
важкі вухналі, прибиваючи шпали.<br />
Блукаючи плач, перебарвлений в біле,<br />
притулку шукав у вустах спорожнілих,<br />
і пахла, як завше, наївна жоржина,<br />
протиснувшись запахом в диму щілини.<br />
І праглося покликом кликнути:<br />
— Мамо!<br />
Що діється з нами? З твоїми синами? —<br />
Квадратним став м’ячик,<br />
хоч плач — він не скаче!<br />
Облизують глобус дві снасті собачі:<br />
рипить він,<br />
зіржавлений в довгій мандрівці,<br />
аж місце затерлося нашій домівці;<br />
та тичеться пучка в мальовані води:<br />
— Отут наше «дома», тут сонечко сходить…<br />
Там сонях цвіте, як стільник — повен меду… —<br />
А глобус кружляє. І важко те вгледіть…<br />
І важко збагнуть, що гудуть «месершміти»,<br />
що ми не дорослі, а вже і не діти.</p>

<div>




</div>

<p>***</p>

<div></div>