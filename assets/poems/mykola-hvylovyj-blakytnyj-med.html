<strong>Микола Хвильовий – Блакитний мед</strong>
<p>Блакитний мед до уст прилип,<br />
душа — метелик колекційний,<br />
приколена натхненням до небес.</p>
<p>Антени… ах! цікаво… ах!<br />
Блукав і там над містом місяць<br />
і до піщаних берегів<br />
тріпотно кораблі тяглися,<br />
а в щоглах кублився<br />
уламок бурі.</p>

<div>




</div>

<p>Але не бігали тоді за гармонійними<br />
синтезами.<br />
Не музиканили повітря<br />
аероплани.<br />
Лишень увечері шуліка<br />
кружляв вгорі,<br />
а біля нього метушились<br />
тендітні ластівки,<br />
що потім крапками сідали<br />
на височінь.<br />
Антени… ах! цікаво… ах!<br />
Душа — метелик колекційний —<br />
летить ще далі, в міжпланеття.<br />
Вже пролетіла спогад, другий,<br />
на третім раптом розп’ялась…<br />
Чоло прострілене не жалом<br />
веселки-бджілки,<br />
а журбою.<br />
…Та горілиць вона лежить<br />
одну лиш мить,<br />
а потім знов біжить, біжить,<br />
біжить<br />
покуштувати мед,<br />
блакитний мед….</p>

<div></div>