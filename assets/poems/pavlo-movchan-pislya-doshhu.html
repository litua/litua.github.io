<strong>Павло Мовчан – Після дощу </strong>
<p><strong>1.</strong></p>
<p>На вітрові сад просвітлів<br />
і сплеснув раптово листками,<br />
немов після довгих дощів<br />
прийшов він нарешті до тями.</p>
<p>І пам’ять збудилась зі сну<br />
і щось пригадала далеке:<br />
і річку в безмежжі сумну,<br />
плавбу із «варягів у греки».</p>
<p><strong>2.</strong></p>
<p>І зринули довбані бряклі дуби,<br />
на вітрі туге лопотіло вітрило,<br />
крізь очі снувався і плин голубий,<br />
і мед, що точився з барила…</p>

<div>




</div>

<p>І плин визначав семиденну ходу,<br />
і очі тонули в блакиті.<br />
І чайки ловили пшоно на льоту,<br />
життєві були береги не розмиті…</p>
<p>Та гупнуло яблуко, голос збудивсь:<br />
— Як рясно їх нині вродило…—<br />
Я раптом побачив, як падає вниз<br />
пошарпане давнє вітрило.</p>
<p>І чути було стук важких крапелин,<br />
мов спогад ураз рознизався…<br />
Ось вікна. Ось сад. Ось пощерблений тин.<br />
Ось час, що в плоди пов’язався…</p>
<p>***</p>

<div></div>