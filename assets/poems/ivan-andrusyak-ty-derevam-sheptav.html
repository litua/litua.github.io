Іван Андрусяк – ти деревам шептав…<p>ти деревам шептав<br />
що вони не такі як вони<br />
слово ганив за те<br />
що життя суєтою ославило<br />
на погнутому тлі<br />
кучерявої гущавини<br />
бачив знуджену тінь<br />
недобитого каменем авеля<br />
означає живеш<br />
упокоривши день як вину<br />
не за страх а за млин<br />
щоб крутити замріяне колесо<br />
розтулити печеру<br />
мечем зруйнувати стіну<br />
і віддатися сну<br />
дерев`яного ідола хроноса<br />
покалічені знаки<br />
посіяні в горло трави<br />
міражі натщесерце<br />
хвилюють напевно сильніше<br />
ти повинен відчути<br />
який безпардонно живий<br />
на потрісканій скелі<br />
уламок печерного вірша<br />
ти повинен собі<br />
а за іншого кров і кістки<br />
і щербата сокира<br />
губами натерта до блиску<br />
є стриножений берег<br />
чужої як безвість ріки<br />
але нині чомусь<br />
приступив він занадто вже близько</p>

<div>




</div>

<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>