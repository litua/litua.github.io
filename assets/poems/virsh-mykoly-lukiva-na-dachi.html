<strong>Микола Луків – На дачі</strong>
<p>Мені з тобою добре як ніколи.<br />
За вікнами осінній дощ шумить.<br />
І коли міг би — зупинив би мить, —<br />
Мені з тобою добре як ніколи.</p>

<div>




</div>

<p>Мені з тобою добре. Я мовчу.<br />
Боюся словом тишу сполошити.<br />
Але без слів неважко зрозуміти,<br />
Чому з тобою і про що мовчу.</p>
<p>Я вимкну світло, й запалю свічу,<br />
І принесу із саду пізні квіти,<br />
І дощ до ранку буде шепотіти<br />
Святі слова, які я промовчу.</p>

<div></div>