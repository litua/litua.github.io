<strong>Микола Вінграновський – Голубі сестри людей</strong>
<p><strong>I</strong></p>
<p>На Псло, на Ворсклу, на Сулу,<br />
На юні води непочаті<br />
Ліг золотий осінній сум,<br />
Поліг багрець у тихім святі<br />
На Псло, на Ворсклу, на Сулу.</p>
<p>Притихли далі охололі,<br />
І висвист птичого крила<br />
Затих над хвилею і в полі,<br />
І небо падає поволі<br />
В холодній краплі із весла.</p>
<p>Я хочу розказати вам<br />
Про наші ріки невеликі,<br />
Я хочу показати вам<br />
Предтечі наші… Щоб вовіки<br />
Світилось голубе ім’я<br />
У нашім домі і дорозі.<br />
Щоб в їхній голубій тривозі<br />
Тривога ваша і моя<br />
Була присутня нощеденно,<br />
Бо невідмінна і священна<br />
Нам сестер голубих сім’я.</p>
<p><strong>II</strong></p>
<p>Древлянський Тетереве наш!<br />
Як сон суворий темно-русий,<br />
Як мед із половецьких чаш,<br />
Свої важкі ти води рушиш.</p>
<p>Княгині Ольги слава гнівна,<br />
І Святослава меч гіркий,<br />
Язичеського повен гімну,<br />
Ти вперся лобом у віки,</p>
<p>І зором воїна і мужа<br />
Ти бережеш Дажбога лик.<br />
І так живеш ти. Так ти служиш.<br />
І твій язичеський язик<br />
Нам дорогий в ракетнім світі.<br />
І твої води непролиті —<br />
Священні води в грішний вік.</p>

<div>




</div>

<p><strong>III</strong></p>
<p>Під темними вітрилами ночей<br />
Сюди, сюди, на ці шовкові води,<br />
На синій звук любові і свободи,<br />
На синю Рось, що в снах моїх тече.</p>
<p>Сюди, на Рось, не ближче і не далі,<br />
На центр серця в плинучих літах…<br />
Мені і досі тут любов моя я печалі,<br />
І карі очі в золотих сльозах.</p>
<p>Минає все у плині дорогому…<br />
Під синіми вітрилами ночей<br />
Вона тече старому і малому,<br />
На все життя єдина Рось тече.</p>
<p><strong>IV</strong></p>
<p>Ця річка не жива. Ця річка не живе.<br />
Вона осліплена, оскіплена навіки.<br />
Її бояться і моря, і ріки,<br />
Бо річка ця — погибель їх пливе.</p>
<p>Народжена для нас, вона убита нами.<br />
Від Либеді лишилось лиш ім’я.<br />
І з піднятими в смерть свою руками<br />
Вона іде сама вже не своя.</p>
<p><strong>V</strong></p>
<p>І мова нашої води<br />
У мові вод усепланетних<br />
Не є глагол сльози й біди,<br />
То мова є глибин відвертих.</p>
<p>Ми знаєм крики наших вод,<br />
Коли вони горіли кров’ю.<br />
Ті крики в нас. Бо ми — народ.<br />
І води наші — кров з любов’ю!</p>
<p>Течіть, народи многозикі,<br />
Поміж пустель, степів, дібров,<br />
І з нами наші, наші ріки —<br />
Надія, віра і любов.</p>
<p><em>1967</em></p>

<div></div>