<strong>Павло Мовчан – Роздуми </strong>
<p>Час хутра минув, проступаюча зелень<br />
на повсті густішає, ширша щодня,<br />
крильми одкидав перелітний метелик,<br />
немов свою тінь на землі обганяв.<br />
Під вигином неба душа прямостійна<br />
навшпиньки стає, аби хмари сягнуть,<br />
і вітру степлілого хвиля олійна<br />
лягає на плечі, щоб постать зігнуть.<br />
На новому колі, на тім узвороті<br />
не можу збагнути нічого про час:<br />
це грудочка цукру чи солі у роті,<br />
що танула в роті і твердла не раз?<br />
Чи це кропива, що крізь листя потрухле,<br />
пронозячи вінчик, росте, щоб зів’ять,<br />
чи крила квітчасті, щоб тінь свою рухать,<br />
і радістю плоть весняну обганять?<br />
Чи, може, у вибалку сніг поминальний,<br />
що кров’ю спливає і землю чорнить,<br />
щоб радість зимову завершить печаллю,<br />
бо будиться спомин і серце щемить?<br />
Літа перебулі дорівнюють миті,<br />
задивлений погляд у стале земне,<br />
і голос зозулі, немов перемитий,<br />
гукає з узлісся ізнову мене.<br />
— Ой! — звук відокремивсь, скотивсь в позачасся,<br />
душа відхилилась чи плоть відлягла,<br />
і, ніби у розщіп, промінчик незгаслий<br />
травинкою входить у зморшку чола…<br />
Зелений, земний, ясний, воскресальний,<br />
в губах забриніло зелене пірце.<br />
А час — неплямований аркуш дзеркальний,<br />
з якого зникає поблідле лице.</p>

<div>




</div>

<p>***</p>

<div></div>