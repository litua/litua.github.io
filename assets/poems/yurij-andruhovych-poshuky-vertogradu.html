Юрій Андрухович – Пошуки вертограду<p>Ще трохи — і ти збожеволієш<br />
від щастя продиратися крізь оці кущі.<br />
«Суниця, — повторюєш, — малина,<br />
порічка, ожина, ліщина, аґрус!» —<br />
і знову, як заклинання — спочатку.</p>
<p>Сполохані птиці, деякий час покружлявши<br />
сідають тобі на плечі.<br />
Мурахи повзуть угору<br />
стовбурами твоїх ніг.</p>
<p>Щe трохи — і ти затремтиш<br />
від насолоди вмирати у цих кущах,<br />
гладячи теплих лисиць,<br />
котрі перебігають тобі стежку,<br />
ще трохи — і ти переступиш…</p>
<p>Межа вертограду невидна.<br />
Її, можливо, й немає, хоча<br />
старий Петро стоїть, мов опудало,<br />
відганяючи від саду<br />
всіляку потолоч, охочу поласувати<br />
ябками…</p>

<div>




</div>

<p>Твоє кружіння колись виявиться<br />
недаремним.<br />
Залишаючи на шпичастих гілках<br />
рештки сорочки і шкіри,<br />
прослизнеш-таки в найгустіші чертоги<br />
кисню і світла!..</p>
<p>Як і колись шепотітимеш,<br />
мов заклинання: «Бузина,<br />
калина, чорниця, шипшина, бузок!»<br />
Впізнаватимеш кожен прожилок<br />
на листках і кожну ягоду, і піщинку,<br />
бо всьому є своя назва,<br />
яко на землі, так і на небі…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>