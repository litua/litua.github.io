<strong>Руданський Степан – Олег — князь київський*</strong>
<h4><strong>I</strong></h4>
<p>Не у гості, а на кості<br />
Ходили козари <em><strong>2</strong></em>.<br />
Та не пиво ж і їм буде,<br />
А кров та пожари!</p>
<p>Вже зібрався Олег віщий<br />
На вражу недолю,<br />
Їде конем білогривим<br />
По чистому полю.</p>
<p>Блищить броня цареградська,<br />
Шелом аж палає,<br />
І кінь його білогривий<br />
Соколом ступає.</p>
<p>Олег їде чистом полем,<br />
Грає білогривий, —<br />
Але хто ж то коло гаю,<br />
Як молоко, сивий?</p>
<p>Лиш палиця коло нього<br />
Та гуслі без струнів…<br />
То великий старець божий,<br />
То віщун Перунів <em><strong>3</strong></em>.</p>
<p>І Олег до того старця<br />
Коня повертає,<br />
Через сідло поклонився,<br />
Віщуна питає:</p>
<p>“Скажи мені, старче божий,<br />
перунів пророче,<br />
чи живо я, чи не живо<br />
сплющу свої очі?</p>
<p>І не бійся і не тайся,<br />
Я дармо не схочу,<br />
Я за слово правдивеє<br />
Тебе озолочу…”</p>
<p>“Та мені-то, — віщун каже, —<br />
Нічого боятись,<br />
А золотом твоїм, княже,<br />
Не озолочатись.</p>
<p>Не ношу я срібла-злота,<br />
Князів не боюся,<br />
А що буде із тобою,<br />
Я не потаюся.</p>
<p>Щасливий ти, пане княже!<br />
Недолі не знаєш,<br />
Та, як будеш умирати,<br />
Мене спогадаєш.</p>
<p>Слава твоя, княже, ходить<br />
Помежи землями,<br />
В Цареграді прибиваєш<br />
Ти щити на брамі <em><strong>4</strong></em>.</p>
<p>Тебе, княже, не спиняють<br />
Ні яри, ні гори,<br />
Під тобою затихає<br />
І синєє море.</p>
<p>Твої броні золотої<br />
Мечі не рубають,<br />
І острії вражі стріли<br />
Помимо літають.</p>
<p>Під тобою й білогривий<br />
Чинить твою волю:<br />
То літає, як шалений,<br />
По вражому полю,</p>
<p>То спиниться, як камінний,<br />
Як вудила здвинеш, —<br />
А все-таки ти од нього,<br />
Ти од коня згинеш!”</p>
<p>І подумав Олег віщий<br />
Та й не довіряє,<br />
Через гриву похилився,<br />
Із коня злізає,</p>
<p>І крутую шию гладить,<br />
І став промовляти:<br />
“Жаль великий мені, коню,<br />
Тебе покидати!..</p>
<p>Таж ми разом, вірний коню,<br />
Вийшли з Новгороду<em><strong> 5</strong></em>.<br />
Разом пили і мутили<br />
Дніпровськую воду.</p>
<p>Таж ми разом, вірний коню,<br />
Пролітали гори<br />
І ходили за славою<br />
Аж за синє море.</p>
<p>І, як щита в Цареграді<br />
Прибивав до брами,<br />
На твоїх стременах злотих<br />
Я стояв ногами.</p>
<p>Тепер годі, вірний коню,<br />
Йди собі гуляти,<br />
А мені в твої стремена<br />
Більше не ступати!..</p>
<p>У стремена не ступати,<br />
В сідлі не сидіти<br />
І з тобою в чистім полі<br />
Вітром не летіти…</p>
<p>Гуляй собі, вірний коню!<br />
А ви, мої діти,<br />
У зелену паполому<br />
Коня одягніте,</p>
<p>І давайте йому пити<br />
Із мої криниці,<br />
І давайте йому їсти<br />
Ярої пшениці!..”</p>
<p>І вірнії його слуги<br />
Білогрива взяли,<br />
А другого — вороного<br />
Князеві подали.</p>
<h4><strong>II</strong></h4>
<p>Ба, надходить і проходить<br />
Не час, не година,<br />
Аж гуляє Олег віщий,<br />
Гуляє дружина;</p>
<p>І срібнії й золотії<br />
Чари вихиляє<br />
І давнії і новії<br />
Бійки споминає…</p>

<div>




</div>

<p>“А що ж кінь мій білогривий?”<br />
Олег запитався.<br />
“Не питайся, ясний княже! —<br />
Слуга обізвався. —</p>
<p>Давно уже білогривий<br />
Гуляє на волі<br />
Коло Дніпра широкого<br />
На чистому полі;</p>
<p>Там вовки його годують,<br />
Птахи доглядають,<br />
Буйні вітри його чешуть,<br />
Дощі вимивають.</p>
<p>І на ньому уже, княже,<br />
Зіллям зелениться<br />
Не зелена паполома —<br />
Зелена травиця”.</p>
<p>І тримає Олег чару<br />
Та й не випиває,<br />
Похилився головою<br />
Та й собі гадає:</p>
<p>“Не чекав же мої смерті,<br />
Згинув білогривий,<br />
А де ж слова твої віщі,<br />
Віщуне ти сивий?”</p>
<p>І поїхав Олег віщий,<br />
Поїхали гості.<br />
Коло Дніпра на березі<br />
Оглядають кості.</p>
<p>Там дощі їх розмивають,<br />
Порох засипає,<br />
І над ними буйний вітер<br />
Траву хилитає…</p>
<p>І олег на білий череп<br />
Наступив ногою<br />
І говорить: “Спи, мій коню,<br />
В мирі та спокою!</p>
<p>Та не жалуй на Олега,<br />
Що він тебе кинув,<br />
Що без нього ти без слави<br />
Серед поля згинув…</p>
<p>Не на мене, коню, жалуй,<br />
Не на пана свого,<br />
На віщуна, коню, жалуй,<br />
Віщуна старого!..”</p>
<p>Але знати, пане-брате,<br />
Того не бувало,<br />
Щоби слово віщунове<br />
Дармо пропадало.</p>
<p>І ще кості білогрива<br />
Вода не обмила,<br />
Як гадюка у черепі<br />
Гніздо собі звила.</p>
<p>І тілько йно Олег віщий<br />
Череп наступає,<br />
А гадюка у черепі<br />
Вже піну пускає.</p>
<p>Олег череп наступає<br />
З віщуна сміється,<br />
А гадюка у черепі<br />
Вже пінить і в’ється…</p>
<p>Олег мову починає…<br />
Скочив, як на муках:<br />
Йому в ногу засмокталась<br />
Чорная гадюка.</p>
<p>І промовив Олег віщий:<br />
“Твоя правда, сивий!<br />
Згубив мене мій кінь вірний,<br />
Мій кінь білогривий!”</p>
<hr />
<p>Зеленіє на могилі<br />
Свіжая дернина;<br />
Над Олегом п’є-гуляє<br />
Сивая дружина.</p>
<p>І срібнії й золотії<br />
Чари вихиляє<br />
І давнії і новії<br />
Бійки споминає.</p>
<p>***<br />
<em>Джерело: Степан Руданський. Київ, “Наукова думка”, 1985.</em></p>
<hr />
<ol>
<li><em><strong>Олег (?—912)</strong></em> — перший київський князь із роду Рюрика. Народна пам’ять присвоїла Олегові прізвище “віщій”, очевидно, у зв’язку з легендою про те, як він розгадав намір греків отруїти його під час переговорів 907 р.</li>
<li><strong><em>Козари (хозари)</em></strong> — тюркомовне населення Хозарського каганату, який існував між Доном, Волгою, Кубанню і Тереком. Східні слов’яни були в залежності від хозар, але військові експедиції Олега і Святослава врешті-решт доклалися до занепаду хозар.</li>
<li><em><strong>Перун</strong> </em>— один з головних персонажів східнослов’янської міфології, бог дощу, блискавки та грому.</li>
<li><em><strong>В Цареграді прибиваєш</strong></em> || Ти щити на брамі. — За переказом літописця, під час походу 907 р. на столицю Візантії Константинополь (нині Стамбул) на знак перемоги Олег прибив свій щит на брамі міста. На Русі в офіційних документах, літературі та фольклорі з часів Київської Русі аж до XVII ст. місто Константинополь іменувалося Царгородом (Царградом).</li>
<li><strong><em>Вийшли з Новгороду</em></strong>. — Перш ніж посісти київський престол, Олег три роки (879—882) князював у Новгороді.</li>
</ol>

<div></div>