<strong>Герасим’юк Василь – Маріє</strong>
<p>МАРІЄ,<br />
за мертвими виють пси.<br />
Так виють, ніби за тими,<br />
що вмерли у всі часи,<br />
й між ними — ми.<br />
Не за ними.</p>
<p><i>На сивому тлі трави<br />
тонко, мов конокради,<br />
проціджують ніч волхви<br />
імені твого ради.</i></p>
<p>Тут виють до ранку пси<br />
за мертвими й за живими<br />
на грані,</p>
<p>бо голоси<br />
їхні<br />
кажуть очима.<br />
Заплющуй очі…<br />
зірви</p>
<p>губами пелюстку зради<br />
па псиному тлі трави<br />
спасенної ночі ради.</p>

<div>




</div>

<p>Ми тут.<br />
Ми вдвох на коні,<br />
що палить трави в галопі!<br />
За нами виють чи ні?!<br />
Тут кров б’є об кров!</p>
<p>Це опір.<br />
Хтось мав любити<br />
тут.</p>
<p>Ми ждали такої ночі.<br />
Душа моя горне бруд —<br />
роби з ного, що хочеш,</p>
<p>бо виють до ранку пси<br />
за мертвими й за живими<br />
на грані,</p>
<p>бо голоси<br />
їхні<br />
кажуть очима…<br />
Ми ще ворушимось!<br />
Ми</p>
<p>виєм з болю до рана,<br />
з любові виємо,</p>
<p>з тьми,<br />
тут,<br />
як там, де застане…</p>
<p><i>На сивому тлі трави<br />
тонко, мов конокради,<br />
проціджують ніч волхви<br />
імені твого ради.</i></p>

<div></div>