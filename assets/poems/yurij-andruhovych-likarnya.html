Юрій Андрухович – Лікарня<p>ми стаємо щоразу легшими<br />
о десятій ранку по закінченні процедур виходимо<br />
всі в однакових фланелевих піжамах<br />
в наших руках дедалі більше невагомості<br />
ходимо парком старої садиби<br />
граємо в доміно біля гіпсової купальниці над водою<br />
по обіді граємо в доміно у палатах<br />
іноді нянька висварить когось<br />
хто наслідив колошами на музейному килимі<br />
граємо у доміно дивимось у вікна<br />
часом повз оранжерею і літню альтанку<br />
проносять когось такого<br />
укритого твердим накрохмаленим простирадлом<br />
їмо яблука<br />
в наших очах щораз більше ясності<br />
до пізньої ночі тишком розповідаємо анекдоти<br />
водночас прислухаємось<br />
коли ж нарешті вирине з лісосмуги<br />
той сліпучий експрес далекого прямування</p>

<div>




</div>

<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>