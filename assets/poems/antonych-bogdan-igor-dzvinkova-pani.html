<strong>Антонич Богдан-Ігор – Дзвінкова пані</strong>
<p>В’їжджає віз на третю греблю ночі. Хто нас, вітре, кличе?<br />
Чи скоро вийде нам назустріч білий схід, мов олень з бору?<br />
І ти для мене дивний, і я сам для себе таємничий.<br />
Мій віз, мов птах, два крила куряви здіймає з вітром поруч.</p>
<p>Дай карти, пані квітня, карти дай і ворожи з долоні!<br />
Я їду в радість дня, я їду в смуток ночі, чуєш, серце?<br />
Ех , ти не чуєш, ні! Тож граймо в карти! Заколиш на лоні<br />
бездонної весни! Сип вітер в сни і зорі сип, мов скельця!</p>
<p>Тож граймо в темні карти долі! Хай це, може, карти смерті.<br />
Приходь, струнка княгине, дзвінко й розсуди мене і вітер!<br />
Нас двох сьогодні забагато. І обидва ми уперті.<br />
Хвилину дай, хвилину дай! Дарма при зорях пальці гріти.</p>

<div>




</div>

<p>Мій дім за третьою зорею. В ньому жде мене кохана.<br />
Заходить ніч увита з клоччя сну, що від проміння тонше,<br />
зір цвяхами прибита до землі, де плещуть аж до рана<br />
останні солов’ї, що миють крила у сходячім сонці.</p>
<p>В зорі рожевих пальцях карта смутку затремтить і в’яне.<br />
Хвилину дай п’яніти! Впитись дай собою до нестями,<br />
а карту смутку — карту злу в криницю вкинь, рожева пані,<br />
і віз мій поведи горою понад всі зрадливі ями!</p>
<p>Долина третіх півнів. Ранній плюскіт щиглів у блакиті.<br />
Роса на сивих квітах — поволока з золотого клею.<br />
Із пелюсток долонь летять слова у молодість сповиті;<br />
кохана, вітер, пані дзвінкова і дім, що за зорею.</p>
<p><em>13 лютня 1936</em></p>

<div></div>