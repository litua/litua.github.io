Юрій Андрухович – Танго «Біла троянда»<p>Десь поміж двадцятими, поміж тридцятими,<br />
поміж дахами, балконами й вивісками,<br />
в надвечірнім затемненні сніжного міста,<br />
снується танго безпритульне,<br />
вигадане студентом консерваторії на узбіччі хідника<br />
з допомогою акордеона, романтичних уявлень і голоду.<br />
Акордеон виливає таку арґентинську пристрасть,<br />
аж у серцях перехожих попівен спиняється кров,<br />
і мандрівні папіросниці гостроплечі<br />
чорну фарбу виплакують з тихих очей,<br />
і газетні хлопчиська в картузиках<br />
тупочуть у такт босоногими черевиками,<br />
і нетанучі профілі хутряних пасажирок<br />
напівобертаються з авт і фіакрів,<br />
а меланхолійний добряк поліцейський<br />
відпускає, зворушений, з Богом дільничного прошака —<br />
перші ніжні поривання<br />
поцілунки і зітхання<br />
і твоя тремтяча рука</p>
<p>І кожен музичний мідяк — це визнання,<br />
це шанс не померти з голоду, стати ґенієм,<br />
перепустка до ювілейного залу,<br />
десь поміж п’ятдесятими й шістдесятими,<br />
де статурне сопрано і тенор з широким ротом<br />
(і коли він його роззявляє —<br />
на люстру летять солов’ї),<br />
де вишивана публіка так достигає оваціями,<br />
ніби чорна хмара гнівним дощем,<br />
де медалі, і лаври, і сльози на бюстах хористок,<br />
де немає зимового танґо, забутого ще у тридцяті,<br />
а колючі, мов терня, красуні тобі несуть квіти,<br />
і шукаєш у пустці невидимий акордеон,<br />
але профіль тінистий напівобертається в ложі,<br />
щоб тобі посміхнутись прихильно,<br />
щоб закликати поночі, ніби в утрачений сад,<br />
у прожиті міста, у стемнілий, віддалений рай —<br />
перші неспокійні ночі<br />
перші муки снів дівочі<br />
і найперше слово — кохай</p>

<div>




</div>

<p>Наче в мушлю сповзав ти по сходах додолу,<br />
обіймаючи акордеон, мов талію прачки,<br />
і невже це був ти, і невже ти до танцю їм грав,<br />
цим невмитим гостям опівнічних прокурених кнайп,<br />
цим укладачам бруку і швачкам,<br />
вуглярам, ковалям, копачам, сажотрусам, повіям,<br />
і невже це вони, проштовхавшись до твого плеча,<br />
все горланили: «Білу троянду-у!»<br />
І за першими тактами більшали очі<br />
недорослих танечниць, що, вену вколовши,<br />
вилітали попарно на світло, немов на поміст,<br />
і здіймалися білі ключиці в поривній задусі…<br />
І тоді в цьому димі, в цих випарах, там,<br />
поміж двадцятими, поміж тридцятими,<br />
так розмито й непевно напівобертається профіль,<br />
і ти ладен померти, і знову це танґо, і знов —<br />
перші клятви і моління<br />
перші стогони й боління<br />
і таємна перша любов…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>