<strong>Андрій Малишко – Україно моя</strong>
<p><strong>1</strong></p>
<p>Запалали огні за долиною синього неба,<br />
Самольоти гудуть, бо на захід фронти і фронти.<br />
Україно моя, мені в світі нічого не треба,<br />
Тільки б голос твій чути і ніжність твою берегти.</p>
<p>Як росли ми ізмалку? Скрипіла у хаті колиска,<br />
Загасав каганець чи горіла воскова свіча.<br />
Ти нам шлях показала, який під зірницями блиска,<br />
І проміння багряне подібне було до меча.</p>
<p>— Люлі-люлі, дитино, засни, мій синочку, нівроку,<br />
Люлі-люлі, засни…— Так співали синам матері.<br />
Ми ж виходили в ніч на закурену стежку широку,<br />
І сестра наша, доля, вела од зорі до зорі.</p>
<p>Паровоз прогуде: може, з фронту вертають солдати?<br />
Мо’, й житам квітувать? На отаву позве сіножать?<br />
Повертались батьки на хвилину до рідної хати,<br />
Щоб навчити синів, як гвинтівки на бій заряджать.</p>
<p>Журавлі пролетіли: а може, є вісті від брата<br />
Із карпатських долин, з полинових потоптаних меж?<br />
Розкололась земля. Наставала велика розплата.<br />
За лужком-бережком багряніли картини пожеж.</p>
<p>То ішла революція в сірій тужавій шинелі<br />
Із окопів грязьких, із-під куль на ромашкових шлях.<br />
Гомоніли солдати: — Ми з’їли доволі шрапнелі,<br />
Хай ще німець куштує за зритих снарядом полях.</p>
<p>Поминули літа. Зацвітає Шевченкова круча.<br />
Домни плавлять метал. Подніпров’я колише човни.<br />
Україно моя, напливає загрозлива туча<br />
І дзюбати шуліки з чужої, як смерть, сторони.</p>
<p>В них на крилах не зорі барвисті, веселі, гарячі —<br />
На підкриллі в них бомби і чорні зловісні хрести.<br />
Спостеріг я вночі: загоряються очі юначі<br />
І виходять полки на залізні й дубові мости.</p>
<p>І шуліки ті падають, полум’ям білим повиті,<br />
Танки, димом закутані, трупом залізним лягли.<br />
І трасуючих куль золоті розтікаються ниті.<br />
Смерть за смерть ворогам! На шулік вилітають орли.</p>
<p>Я в Дніпра запитаю:<br />
— Скажи мені, сивий Славуто,<br />
Ти, забомблений сталлю, свинцевого звідав дощу?<br />
І Дніпро заревів:<br />
— Мною кривду стару не забуто,<br />
А нової наруги я вічно катам не прощу!</p>
<p>Та й запінився дужий, і час пригадавши Батиїв,<br />
І німецьких зажер в вісімнадцятім літі, в бою.<br />
— Здрастуй, Києве любий! — І каже, всміхнувшися, Київ:<br />
— Я чекаю на вас, я чекаю, як воїн, стою.</p>
<p>Україно моя, далі, грозами свіжо пропахлі,<br />
Польова моя мрійнице. Крапля у сонці з весла.<br />
Я віддам свою кров, свою силу і ніжність до краплі,<br />
Щоб з пожару ти встала, тополею в небо росла.</p>
<p>То ж палають вогні за долиною синьою неба,<br />
Самольоти гудуть, бо на захід фронти і фронти.<br />
Україно Радянська, у світі нічого не треба,<br />
Тільки б голос твій чути і ніжність твою берегти.</p>
<p>Тільки б бачить тебе у народів привольному колі,<br />
Де завжди набиралась могуття, і слави, й снаги.<br />
Із синами Росії на грізному ратному полі<br />
Стій, як месниця вірна! Хай падають ниць вороги!</p>
<p><strong>2</strong></p>
<p>Ти ізнов мені снишся на стежці гіркої розлуки<br />
Синім лугом, ромашкою, птицею з канівських круч.<br />
Так візьми ж мою кров і візьми моє серце у руки,<br />
Тільки снами не муч і невипитим горем не муч.</p>
<p>Я топтав кілометрів не сто, і не двісті, й не триста,<br />
Все в похід, у похід, в небезпеки на правім краю.<br />
Он зоря вечорова до мене шепоче барвиста:<br />
— Що ж ти став, як німий, надивляйся на землю свою!</p>
<p>Надивляйся на землю, де сизі орли клекотіли<br />
Із могили високої в димнім безмежжі доріг.—<br />
І лежала земля, в попелищі земля чорнотіла,<br />
Я дививсь — і німів, і прощавсь — і прощатись не міг.</p>
<p>Я ізнов тебе вгледжу в народів привольному колі,<br />
Де завжди набиралась могуття, і слави, й снаги.<br />
Із синами Росії на грізному ратному полі<br />
Стій, як месниця вірна! Хай падають ниць вороги!</p>

<div>




</div>

<p><strong>3</strong></p>
<p>Знову кличу тебе, чи ти голосу не розпізнала?<br />
Знов прошу: озовись! Молода і далека моя.<br />
Може б, вітром я став, тільки ж хмар налягає навала,<br />
Може б, співом покликать,— так де ж його взять, солов’я?</p>
<p>На дніпровській долині ромашка зів’яла побита.<br />
Тополина скрипить. Догоряє мій батьківський дім.<br />
І не хочу я вітром лягати під кінські копита,<br />
Соловейком співати на чорному горі твоїм.</p>
<p>Буду дихати, падать, рости, воювать до загину,<br />
Бо великий наш гнів, бо дорога рівнішою є.<br />
Я візьму твого смутку і горя важку половину<br />
У розтерзане, горде, нескорене серце моє!</p>
<p>І піду, як Микула, пригнусь, потемнію від ноші,<br />
Висхну, спрагою битий, можливо, впаду на сліду,<br />
Але бачити буду: цвіти зацвітають хороші<br />
У твоїм, Україно, зеленім і вічнім саду;</p>
<p>Тільки б бачить тебе у народів привольному колі,<br />
Де завжди набиралась могуття, і слави, й снаги,<br />
Із синами Росії на грізному ратному полі<br />
Стій, як месниця вірна! Хай падають ниць вороги!</p>
<p><strong>4</strong></p>
<p>Вставай, моя рідна, розлуки доволі,<br />
Які ми з тобою ще будем багаті —<br />
Веселкою в небі, барвінком у полі,<br />
Розплатою-люттю при спаленій хаті.</p>
<p>Торкнусь тебе ніжно — і рук моїх дотик<br />
Забурха вогнем, і я вздрю опівночі:<br />
Дитини забитої змучений ротик,<br />
Залізом обпечені очі дівочі,</p>
<p>Дідівську сльозу, закривавлену з жалю,<br />
Сорочку стару на розстрілянім тілі.<br />
Простіть, якщо словом кого запечалю,<br />
Далекі мої, дорогі, помарнілі!</p>
<p>Далекі мої, дорогі і хороші,<br />
Я чую ваш поклик:— До кари! До кари! —<br />
Метуть і метуть зимовії пороші<br />
Сніжком-зележком з посивілої хмари.</p>
<p>Свисти не свисти, проклятуща нагайко,<br />
Не бачив катюга розплати такої:<br />
У димному полі встає Наливайко<br />
І землю стрясає страшною рукою.</p>
<p>І тінь його віща в залізній закові<br />
Випростує плечі під хмари невмиті.<br />
Озброєні діти Залізнякові,<br />
Ми пройдем шляхами при стиглому житі.</p>
<p>І прийдем до тебе, солдати-звитяжці,<br />
У дружбі великій, в братерстві святому:<br />
Сухар у торбинці, вода у баклажці<br />
І зустріч сестри біля отчого дому.</p>
<p>Радянська Вкраїно! Розлуки доволі,<br />
Які ми з тобою ще будем багаті —<br />
Веселкою в небі, барвінком у полі,<br />
Розплатою-люттю при спаленій хаті!</p>
<p><strong>5</strong></p>
<p>Не плачте, мамо, не треба, вже не вернути сина.<br />
Он він лежить під тином, скроня злегка в крові.<br />
І меркне зимовий вечір, утіха твоя єдина,<br />
А з лісу ідуть повстанці, закурені в дим, живі.</p>
<p>Чого ти журишся, батьку, що хату спалили кляті?<br />
Брата забили в пута, сивіє, бач, голова.<br />
Пожитки твої хороші, радості небагаті —<br />
Усе димить в попелищі і тліє не дотлива.</p>
<p>Іржали коні в артілі, ворота скрипіли новії,<br />
Забрали овець і коней — кривавий слід по траві…<br />
І меркне зимовий вечір в далекій сивій завії,<br />
А з лісу ідуть повстанці, закурені в дим, живі.</p>
<p>Он ту яблуневу гілку, де снігу замети білі,<br />
Ти сам щепив із сусідом, цвіти, мій веселий дім!<br />
— Ми знаємо, знаєм, знаєм! — кричать пеньки обгорілі<br />
Із хати, з комори, з клуні в сльозах і в горі твоїм.</p>
<p>Повішених вітер гойдає. Гармата б’є опівночі.<br />
І тліє все в попелищі: і радість, і труд, і піт.<br />
Дивляться зорі з неба, немов замучених очі,<br />
Немов розстріляних очі біля кленових воріт.</p>
<p>Не плачте, мамо, не треба, і ви не журіться, тату,<br />
Друзі ідуть зі сходу, сурма не грає — б’є!<br />
Катів поведуть на страту, на нашу святу розплату,<br />
І в них не вистачить крові за грізне горе твоє!</p>
<p><em>1943</em></p>

<div></div>