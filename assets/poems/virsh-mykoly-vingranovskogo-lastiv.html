<strong>Микола Вінграновський – Ластівко біля вікна…</strong>
<p>Ластівко біля вікна,<br />
Ластівко нашої хати,<br />
Що тобі, ластонько, дати:<br />
Меду, борщу чи пшона?</p>
<p>Ластонько, літа кінець.<br />
Діток твоїх би до хати,<br />
Я научу їх писати:<br />
Небо. Дніпро. горобець…</p>

<div>




</div>

<p>Ластонько, де не літайсь —<br />
Мало налітатись вволю:<br />
Ще народись та удайсь<br />
В небо, Вітчизну і волю.</p>
<p>Так воно в світі і є,<br />
Так воно є, щоб літати…<br />
Горечко рідне моє,<br />
Ластівко нашої хати.</p>
<p><em>1965</em></p>

<div></div>