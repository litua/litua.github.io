<strong>Микола Руденко – Біля старого дуба</strong>
<p>Тисячолітні велетні–дуби,<br />
В живу броню закована могутність!<br />
Скажіть мені, ви вільні, чи раби —<br />
У чому ваша сила, ваша сутність?</p>
<p>Я вас питаю нині не дарма —<br />
Моя епоха до підробок ласа:<br />
В самій істоті схована тюрма,—<br />
А зовні велич та дзвінка окраса.</p>
<p>Не ображайся, дубе…<br />
Я прийшов<br />
Не для інспекцій — нам цього не треба.<br />
Я бачу на корі столітній шов<br />
Від блискавиці, що упала з неба.</p>
<p>На тій галявині, де я живу,<br />
Бувають, друже, паперові бурі.<br />
Гойдає вітер душі — не траву,—<br />
З небес чиновних б’ють громи похмурі.</p>

<div>




</div>

<p>О–о, ті удари…<br />
Скільки нас лягло<br />
Від блискавиць казенно–паперових!<br />
Поміж столів навшпиньки ходить зло,<br />
Вишукуючи сильних та здорових,</p>
<p>Принюхується пильно до думок,<br />
Збирав анекдоти й пересуди<br />
І, серце вийнявши, важкий замок<br />
З ключем в’язничним закладає в груди.</p>
<p>А я повстав… Зневаживши чини<br />
Та премії, та неживі газети,<br />
Я викинув замки і ордени<br />
До їхнього чиновного кльозета.</p>
<p>Мій дух не вміє жити у ярмі.<br />
Ліс під лінійку — кривда, не окраса.<br />
Ген сосни до бездушності прямі,<br />
Немов міліція біля Тараса.</p>
<p>Я дуб, а не сосна! Рука сліпа<br />
Мене крутила й корчила без ліку.<br />
Помру чи житиму, але стовпа<br />
Із мене не змайструєте довіку.</p>
<p><em>14.02.1974.</em></p>

<div></div>