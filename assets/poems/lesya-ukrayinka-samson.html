<strong>Леся Українка – Самсон</strong>
<p><em>(На біблейську тему)</em></p>
<p><strong>1</strong><br />
Кому се так квітками, та вінками,<br />
Та віттям гордеє чоло вінчають?<br />
Кого то співами веселими й танками<br />
Ізраїльські дівчата зустрічають?</p>
<p>То йде Самсон, веде потужні лави</p>
<p>З кривавого страшного бойовиська;</p>
<p>Він залучив собі багато слави, –</p>
<p>В сей день розбив він філістимське військо.</p>
<p>І бачить він: там під горою в далі<br />
Стіна його господи забіліла,<br />
Йому назустріч, у жіночому околі,<br />
Іде його хорошая Даліла.</p>
<p>Стрункий, високий стан, мов пальма в гаю,</p>
<p>Мов у газелі, ясні очі чорні</p>
<p>У філістимлянки; її з рідного краю</p>
<p>Взяли Самсона руки непоборні.</p>
<p>Вона веде його з собою у палати,<br />
Провадить щиру, любую розмову;<br />
Що перемогу славную волів послати,<br />
Вона уголос вихваля Єгову.</p>
<p>Самсонові дивні здались слова дружний,</p>
<p>І він спитав свою Далілу любу:</p>
<p>«За теє дякуєш ти бога сеї днини,</p>
<p>Що він послав твоєму люду згубу?»</p>
<p>«Чужа для мене мого люду доля!<br />
Твої для мене стали рідні люде!<br />
Твоя, Самсоне, лиш єдина воля<br />
Для мене завжди наймиліша буде!</p>
<p>Для тебе відцуралась я родини!</p>
<p>Хоч би збулася я і батька, й брата, –</p>
<p>Кохання нашого щасливії години</p>
<p>Були б для мене милая заплата!»</p>
<p>«Даліло, мила, за твоє кохання<br />
Чим можу я тебе надгородити?<br />
Скажи, повідай, моя зоре, те бажання,<br />
Хоч би загинуть – мушу я вволити!»</p>
<p>«Не хочу, милий, я твоєї згуби!</p>
<p>І за любов любові лиш бажаю:</p>
<p>Щоб не таїв від мене ти нічого, любий,</p>
<p>І щоб усе сказав, що я тепер спитаю».</p>
<p>«Даліло! більш, як я, – любить ніхто не може!<br />
Яка ж у мене є від тебе таємниця?!<br />
Питай! Клянусь тобі у тім на ймення боже,<br />
Скажу тобі я все, – ти дум моїх цариця!»</p>
<p>«Отож тебе тепер я запитаю,</p>
<p>Коли ти дав мені ту обіцянку милу:</p>
<p>Чи завжди, як тепер, ти був найдужчий в краю,</p>
<p>І звідки маєш ти таку велику силу?</p>
<p>Я ще дівчиною була в своїй оселі,<br />
Як слава йшла про тебе поміж нами,<br />
Тоді ти ще отам у лісі, коло скелі,<br />
Пас батьківські стада із пастухами.</p>
<p>Мовляли, йшов якось ти гаєм темним з дому,</p>
<p>Без зброї у руках, без сагайдака, –</p>
<p>Аж ось в гаю від реву, мов від грому,</p>
<p>Звірина й птиця затремтіла всяка.</p>
<p>Рикаючи й трясучи головою,<br />
Спинився лев біля тебе близенько, –<br />
Ти ж необорною схопив його рукою<br />
Й надвоє розірвав, мов козеня маленьке.</p>
<p>А потім, – пам’ятаєш ту годину? –</p>
<p>Наш люд напав на вашу Палестину,</p>
<p>Тоді надію у тобі єдину</p>
<p>Ізраїль мав – і ти обороняв країну.</p>
<p>Та далі вже несила боронитись<br />
Вам стало, – почали вже знемагати;<br />
Пообіцявся ж ворог відступитись,<br />
Як згодиться твій люд тебе віддати».</p>
<p>«І згодивсь я, бо люд почав благати,</p>
<p>Щоб визволив! Хвиль скілька я вагався,</p>
<p>А потім дужі руки дав собі зв’язати</p>
<p>І сам в неволю ворогам віддався.</p>
<p>Як привели мене у стан ворожий<br />
І я почув, як вороги знущались,<br />
Я розгнівивсь тоді, в мене вступив дух божий,<br />
Мов льон горілий, пута всі розпались.</p>
<p>Після схопив я щелепи ослині,</p>
<p>Що коло мене там лежали долі,</p>
<p>Багато ворогів поклав я до долині,</p>
<p>Котрі ж зостались, розігнав по полі»,</p>
<p>«Скажи ж ти, звідки сила та безмірна,<br />
Що рівної нема їй в Палестині?<br />
Ти обіцяв, – обітниця хай буде вірна!<br />
Тепера мусиш ти сказать дружині!»</p>
<p>«Ні, милая, лиши своє бажання!</p>
<p>Не можу я тобі відповідати:</p>
<p>Не відповім нікому я на те питання,</p>
<p>Хоч би питала в мене рідна мати».</p>
<p>І мовила хорошая Даліла,<br />
Схиливши голову на руку гарну:<br />
«Казав, що все вволиш, про що б я не просила..<br />
Питаю ж я таку дрібницю марну!..»</p>
<p>Самсонові докірлива та мова</p>
<p>У серці тяжко, гостро віддається,</p>
<p>І хоч не мовить він коханій ані слова,</p>
<p>Та звага твердая вже подається…</p>
<p>Вона ж вмовля його лагідними речами<br />
І прилуча до пестощів благання.<br />
На личку усміх ясний бореться з сльозами,<br />
Що сяють в очах, мов роса порання.</p>
<p>Перед сльозами і благанням ревним</p>
<p>Холодна втримливість, як віск, розтала, –</p>
<p>Самсон зняв річ до неї голосом непевним,</p>
<p>І таємничо мова залунала:</p>
<p>«Ти хочеш знати, звідки моя сила…<br />
Тож знай: я богом змалу був обраний,<br />
І вже в той день, як мене мати породила,<br />
Я назореєм божим був названий.</p>
<p>І кучерів моїх ще з того часу</p>
<p>Холоднеє залізо не стинало,</p>
<p>І завжди я носив святую ту покрасу,</p>
<p>І святобливість то мою з’являло.</p>
<p>Мій волос має силу превелику,<br />
Мене не подола весь люд ворожий,<br />
Хоч би його зібралось тут без ліку, –<br />
Бо надо мною дух витає божий!</p>
<p>Коли б хто міг ті кучері обтяти,</p>
<p>Не вдержав би в руках я й меч булатний;</p>
<p>Тоді зломить мене й маленькому дитяти</p>
<p>Було б не тяжко, – я б лежав безвладний».</p>
<p>Скінчив, умовк і зсунув брови темні,<br />
Немов картавсь, що видав таємницю;<br />
Та швидко залишив картання ті даремні,<br />
Як глянув на Далілу-чарівницю.</p>
<p>Вона його так любо пригорнула,</p>
<p>В очах такая щира втіха грає,</p>
<p>Від чого ж тая радість спалахнула,</p>
<p>Самсон того не відає, не знає!..</p>
<p>О горе, горе, краю палестинський!<br />
Чи знаєш ти, яка тобі недоля?<br />
Зрадіє ворог твій, люд філістимський,<br />
Бо полягла твоя і влада, й воля!</p>

<div>




</div>

<p>Самсон, заступник твій, надія та єдина,</p>
<p>Відкрив чужинці свою міць таємну,</p>
<p>Розмовою та поцілунками дружина</p>
<p>Зняла заслону з таємниці темну.</p>
<p>Від боротьби й від щастя утомившись,<br />
Заснув Самсон – і голову думливу<br />
Склонив до милої; вона ж, схилившись,<br />
Вчиня над ним подію ту зрадливу:</p>
<p>Рукою пестить кучері ті чорні,</p>
<p>А в другій гостреє залізо має,</p>
<p>Одною кучері до себе любо горне,</p>
<p>А другою їх з голови здіймає.</p>
<p>1 підняла з волоссям руку білу,<br />
Після на діл покраса пишна впала, –<br />
Тож гордую, непереможну силу<br />
Рука підступна жінки подолала!</p>
<p>«Вставай, Самсоне! Вороги на тебе!» –</p>
<p>Покликнула зрадливиця Даліла,</p>
<p>Він встав і глянув сміливо навкруги себе, –</p>
<p>Не знав, що згинула вже його сила.</p>
<p>Як приступили філістимські мужі,<br />
Тоді побачив він свою оману.<br />
Вони йому зв’язали руки дужі<br />
І повели його до свого стану.</p>
<p>«Прощай, Самсоне! – крикнула зрадлива. –</p>
<p>Ти думав, що для тебе я забуду</p>
<p>Родину? Ні! Ти гинеш, – дяка се правдива</p>
<p>Від мене за погибель мого люду!»</p>
<p>Самсона у кайдани закували,<br />
З його недолі ворогам забава!<br />
Самсону очі ясні повиймали, –<br />
Плач, люд Ізраїля! В темниці твоя слава!</p>
<p><strong>2</strong><br />
В темній темниці, в кайданах закутий,</p>
<p>Сильний колись-то Самсон той сидить,</p>
<p>Тяжкую думу гада – й незабутий</p>
<p>Жаль його серце знебуле гнітить.</p>
<p>Тяжко Самсон проклинає Далілу,<br />
Що без вагання згубила його,<br />
Жалує тяжко на себе, що силу,<br />
Славу віддав і себе самого –</p>
<p>Та за кохання єхидне, нікчемне…</p>
<p>Серце так рветься! Та нащо той жаль,</p>
<p>Нащо ті сльози, картання даремне?</p>
<p>Помста лиш може вгасити печаль!</p>
<p>Помста… Де ж сила його молодеча?..<br />
Він же і зброї в руці не вдержить,<br />
Не підійме навіть гострого меча,<br />
Сили немає! Невже буде жить</p>
<p>Тая підступниця? Ні, хай сконає!</p>
<p>Єсть же на небі ще правда свята,</p>
<p>За що ж із ним його люд погибає?</p>
<p>Боже, що винна країна ота?..</p>
<p>Гине безславно Самсон в самотині,<br />
Серцем же рветься свій люд визволять.<br />
Люд у полоні тепер, на чужині,<br />
Легко було ворогам подолать</p>
<p>Край Іудейський, його боронити</p>
<p>Нікому стало, – в неволі сумній</p>
<p>Той оборонець, він лихом прибитий,</p>
<p>Він не поможе країні рідній!</p>
<p>Він у темниці, в кайдани закутий,<br />
Тяжко картаючись серцем, сидить,<br />
Жаль нерозважений, жаль незабутий<br />
Серце знебуле і рве, і гнітить.</p>
<p><strong>3</strong><br />
Пишає божая країна</p>
<p>І ясні хвилі Іордана, –</p>
<p>Хоч і в неволі Палестина,</p>
<p>І лютим ворогом забрана…</p>
<p>Вже переможці стали станом<br />
В долині красній та розкішній, –<br />
Під пальмами, над Іорданом,<br />
Далеко чуть їх гомін втішний.</p>
<p>А ватаг їх? О, як для його</p>
<p>Веселий, радісний сей ранок, –</p>
<p>Багато злота дорогого.</p>
<p>І срібла, і вродливих бранок</p>
<p>Добув він. Не війна кривава<br />
Йому дала се, – ні, Даліла,<br />
Її була се мудра справа, –<br />
Вона дух сильний той зломила.</p>
<p>Рад філістимець. Гомін, гуки;</p>
<p>Радіє люд. Божниці димні</p>
<p>Від пахощів; здійнявши руки,</p>
<p>Святці співають вдячні гімни</p>
<p>Своєму божищу Ваалу.<br />
Уголос бога вихваляють,<br />
Що він віддав їм на поталу<br />
Всю Палестину, і співають</p>
<p>Хвалу Далілі, що придбала</p>
<p>Для свого люду славу вічну:</p>
<p>Вона Самсона подолала,</p>
<p>Зломила силу ту величну.</p>
<p>І утішається Даліла,<br />
Що славою за зраду вкрита.<br />
У очах втіха заясніла,<br />
Усмішка грає гордовита.</p>
<p>Гукає владар: «Приведіте</p>
<p>Самсона-бранця у палати,</p>
<p>Перед мене постановіте,</p>
<p>Його бажаю повидати!»</p>
<p>Покірні кинулися слуги,<br />
Біжать чинить владаря волю;<br />
Ведуть Самсона для наруги, –<br />
Хай бачать всі його недолю.</p>
<p>Кайдани тяжкі на Самсоні,</p>
<p>Сліпий, сумний він і без сили.</p>
<p>Ввели його і при колоні</p>
<p>В порога там постановили.</p>
<p>Розлігся гомін, сміх, наруга,<br />
І жарти прикрії чувати:<br />
«Самсоне! Де твоя потуга?<br />
Чи ти забувся воювати?»</p>
<p>Самсон стоїть, мов скам’янілий,</p>
<p>Блідий, і мовчки вислухає</p>
<p>Оту зневагу: гнів безсилий</p>
<p>У грудях стиснутих бурхає.</p>
<p>Аж ось зненацька він здригнувся:<br />
До його слуху долетіли<br />
Слова вразливі, і почувся<br />
Єхидний, прикрий сміх Даліли:</p>
<p>«Здоров, Самсоне! Твоя мила</p>
<p>Тебе вітає!» Тая мова</p>
<p>Самсона серце вкрай вразила,</p>
<p>Не вдержав він гіркого слова:</p>
<p>«О гадино! Моєї муки<br />
Тобі, несита, ще не досить?!»<br />
Самсон здійняв безсилі руки<br />
І вголос бога помсти просить:</p>
<p>«О боже помсти, Адонаю!</p>
<p>Вводи мою остатню волю:</p>
<p>Хай з ворогами й я сконаю,</p>
<p>Та дай помститись за недолю,</p>
<p>За сором мій і мого люду!<br />
Дай силу давню на хвилину!<br />
Верни мені її, – хай буду<br />
Я знов потужним на годину!»</p>
<p>Вмолив він бога тим благанням,</p>
<p>В Самсона знову уступила</p>
<p>В остатній час перед сконанням</p>
<p>Незмірная, нелюдська сила.</p>
<p>Тоді, колону обійнявши,<br />
Потряс він дужими руками, –<br />
І стеля рушилась і, впавши,<br />
Його покрила з ворогами!</p>
<p>[с. Колодяжне, 1888 p.]</p>

<div></div>