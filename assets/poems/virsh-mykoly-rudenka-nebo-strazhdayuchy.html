<strong>Микола Руденко – Небо, страждаючи, зорі народить…</strong>
<p>Небо, страждаючи, зорі народить,<br />
Муками струсів наповниться Вічність.<br />
Мудре страждання облагородить<br />
Наших незрілих думок пересічність.</p>
<p>Райдуга, мов терези всесвітні,<br />
На тарілках неземної роботи<br />
Білі сади розгойдавши у квітні,<br />
Виважить наші гріхи і скорботи.</p>
<p>Краплі світанків заграють у листі,<br />
В хмарах відчиняться брами сині.<br />
Будемо світлі, будемо чисті —<br />
Ніби народжені тільки нині.</p>

<div>




</div>

<p>Там, поза хмарами, кров’ю заграви<br />
Небо пливе— мов задумлива мати.<br />
Кров невмируща вливається в трави,<br />
Щоб відродитись і знову страждати.</p>
<p>Мудре страждання…<br />
Нічого, крім тебе,<br />
Не освячу степовою росою.<br />
Світлу красу добуваючи з себе,<br />
Ти невситимість гамуєш красою.</p>
<p>Може, колись розпізнає наука<br />
Правду на дні філософської чаші:<br />
Всесвіт — це мука…<br />
Одвічна мука,—<br />
Та, що народжує радощі наші.</p>
<p><em>1966</em></p>

<div></div>