<strong>Андрій Малишко – Цвітуть осінні тихі небеса…</strong>
<p>Цвітуть осінні тихі небеса,<br />
Де ти стоїш блакитна, мов роса.<br />
В очах засмуток темний, мов ожина, —<br />
Моя кохана, мріялось, дружина.<br />
Як сон далекий, видиво майне…<br />
Хоч не забудь, а згадуй ти мене.</p>

<div>




</div>

<p>Я під вікно прилину навесні,<br />
Щоб ти знялася пташкою ві сні,<br />
Де цілувала кучері волосся,<br />
Де пригортала те, що не збулося,<br />
Що не воскресло в літечко сяйне…<br />
Хоч не забудь, а згадуй ти мене.</p>
<p>У тебе смуток, в мене ревний жаль,<br />
У тебе вечір — в мене ніч і даль.<br />
Я під вікном постою із журбою,<br />
Куди ж мені подітися з тобою?<br />
Хай серце серцю звісткою майне…<br />
Хой не забудь, а згадуй ти мене…</p>

<div></div>