<strong>Марта Тарнавська – Південнокаліфорнійський реквієм </strong>
<p><em>Пам’яті Лялі Савицької-Маланчук</em></p>
<p>На твоїй вулиці захворіли дерева.<br />
Зрізують їх. Пахне в повітрі камфорою.<br />
Тепер тут посадять евкаліпти<br />
— ти називала їх — безвстидниці.<br />
Вони — як ми з тобою — нетутешні.<br />
Але вони — здорові. Їм тут добре.</p>
<p>Країна цвіте вічною весною.<br />
На дах твоєї хати вишнева буґенвіля<br />
прослала пишноцвітний килим.<br />
Довгошия якка ряхтить перлинами свого намиста.<br />
Тверде листя маґнолій</p>
<p>ховає зелень трави від гарячого сонця.</p>
<p>Білі й рожеві олеандри</p>
<p>регулюють рвучкі потоки автострад.</p>
<p>Це твоя країна вічної весни.<br />
Я тут — лиш гість, але ти любила її,<br />
як той австралійський евкаліпт.<br />
Ти водила мене в зелені дикі каньйони,<br />
у пустелю, що дише таємним своїм життям,<br />
і білі хвилі океану вдаряли у вікна</p>
<p>ресторану наших зустрічей.</p>

<div>




</div>

<p>Я знову прийшла на зустріч з тобою,<br />
але ти заховалася в зелені затінки кипарисів<br />
і незайманість твого затишшя<br />
стережуть гостродзюбі суворі райські птахи,<br />
що заглядають з-поза зеленолистих своїх щитів,<br />
а поруч — зловорожі аґави вигинаються,</p>
<p>мов злющі змії.</p>
<p>Гомін життя навколо.<br />
В бородатій твоїй непідстриженій пальмі<br />
завелися галасливі шпаки й голуби.<br />
Дзижчать, мов комахи, малесенькими крильцятами колібрі,<br />
викльовуючи нектар з квітів гібіскуса.<br />
Пасма гір твоїх, як звичайно, заховалися</p>
<p>за серпанком туману,</p>
<p>а гаряче сонце, як щовечора,<br />
потопає в холодних водах великого океану.<br />
Тільки тебе немає.</p>
<p>Загинуло камфорне дерево. Ще день, ще два —<br />
розвіється запах по ньому. Виростуть нові евкаліпти<br />
і діти не знатимуть, що жили тут колись</p>
<p>камфорні лаври.</p>
<p>Коротка наша мить вічності.<br />
Коротша, ніж вік камфорного лавра, ніж вік евкаліпта.</p>
<p>Добре було ходити нам удвох по цій землі,<br />
милуватися її красою,<br />
або — як ти це, бувало, казала:<br />
“ходити й усміхатися.”</p>
<p>1990</p>

<div></div>