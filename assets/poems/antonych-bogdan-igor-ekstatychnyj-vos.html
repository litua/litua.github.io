<strong>Антонич Богдан-Ігор – Екстатичний восьмистроф</strong>
<p>Шумлять у скринях зеленаві зерна льону,<br />
масний і теплий пил вирує у олійнях.<br />
Щораз в корявих липах спалахне прокльоном<br />
душа зелена, гнівна і незаспокійна.</p>
<p>Черві не піддається буйний струм життєвий,<br />
з дерев зелені іскри дятлі крешуть.<br />
Зорі червінцем платить скупо вечір дневі<br />
за сонце, що його в червоний мох розчеше.</p>
<p>Червона сажа заходу вкриває липи,<br />
що круглі, мов решета, сіють сонне сім’я,<br />
і струни листя замовкають наглим схлипом<br />
під вітру дотиком, що тишу шумом вим’яв.</p>
<p>Дівчата із олієнь пахнуть млосно льоном,<br />
коли, мов квіт, коханцям розкривають тіло,<br />
і сонце вибухає божевільним дзвоном,<br />
в гучні тарелі хмар вдаряє оп’яніло.</p>

<div>




</div>

<p>Знічев’я затихає в навіженім гімні,<br />
немов макуха, що олією спливає,<br />
і ллються струмені шалені і нестримні<br />
в коріння тіл, у жили лип, у нетрі гаю.</p>
<p>Дивіться: це пожежа світу, буря первнів,<br />
рослини моляться, шаліє кожен колір,<br />
із споду у коріння дмуть вітри підземні,<br />
аж липа, мов кларнет, заграє перша соло.</p>
<p>Ось димарі землі, ось куряться дерева<br />
в зеленім, золотавім і багровім димі.<br />
В соломі мряки пні, верхів’я у прощальній<br />
завії сонця, що, мов птах, зайшло за ними.</p>
<p>І сонце заходу і літо й липи мрійні,<br />
змінливість вічну світу ввечері і вранці,<br />
я прославляю невгомонний труд в олійні,<br />
горіння душ, екстазу тіл і хміль коханців.</p>
<p><em>11 грудня 1935</em></p>

<div></div>