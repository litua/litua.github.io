<strong>Микола Руденко – Пробудження серед ночі</strong>
<p>Я жив, як всі: гадав, у цьому світі<br />
Є тільки насолоди — їж та пий.<br />
А добру дівку маєш на приміті,<br />
То ти вже цар, а не гультяй сліпий.</p>
<p>Та вдарив день, немов огненне слово,<br />
Що з неба падає, у груди б’є.<br />
Усе мені відкрилося раптово —<br />
Усе, що буде, що було, що є.</p>
<p>Тепер себе я поділити мушу:<br />
Півсерця — в зорях, пів — у хижій млі.<br />
Неначе Бог забрав у небо душу,<br />
А тіло залишилось на Землі.</p>
<p>І стогне тіло, мов у пащі звіра.<br />
Караюся ночами, не засну:<br />
Невже немає тих. для кого віра<br />
Дорожча від папуші тютюну?..</p>
<p>Ні хліба з’їсти, ні поговорити —<br />
Блукаю лісом, ніби одинець*:<br />
Тут кожен дбає про своє корито,<br />
Про хату скраю та про гаманець.</p>

<div>




</div>

<p>Їм байдуже, що завтра з ними буде,—<br />
Аби дали сьогодні перваку.<br />
О добрі люди, невидющі люди!<br />
Хто нам тваринність прищепив таку?..</p>
<p>І часом вийдеш в поле на світанку,<br />
Щоб помолитись на живу зорю:<br />
Я ладен все віддати до останку,<br />
Та ката й жертву як я примирю?</p>
<p>Як вийняти невидиму сокиру,<br />
Що в черепі злочинному живе?<br />
Як душу рабську, хтиву і нещиру.<br />
Повести в світобачення нове?..</p>
<p>Ти, Боже, дав мені нелюдське діло.<br />
Якщо не справлюсь, не клади вини,—<br />
Дозволь зарити в землю грішне тіло,<br />
А чесну душу іншому верни.</p>
<p><em>11.02.1974</em></p>
<p>* Дикий кабан, якого відкинула зграя.</p>

<div></div>