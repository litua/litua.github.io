<strong>Павло Мовчан – Здобутки </strong>
<p>Весняна тонкість фарб —<br />
березова намітка<br />
сполохано тремтить, бо вітер продува,<br />
і в душу зазира жовтавим оком квітка,<br />
і щулиться до щік ласкавенька трава.<br />
На біле сповиття нав’ється ще зелене,<br />
круглішим станеш ти, неначе шовкопряд,<br />
хай в затишку дріма твоя душа злиденна,<br />
допоки тче нитки розвеснянілий сад.<br />
Ні затяжні дощі, ні в’їдлива сльотиця<br />
не збудять, не сягнуть, не візьмуть за живе —<br />
вітри гойдають сад, і солодко їй сниться —<br />
хить-хить та все хить-хить — хитальна хитавиця.<br />
І клопоти, і біль — усе її мина,<br />
і час, як по льоду, збіга-тече водиця,<br />
та рве крута вода під кригою до дна.<br />
Вона зриває лід, мов лушпи і загати,<br />
і з’єднує всуціль поділене життя,<br />
вона той ковтюшок хитальний розпечата —<br />
і знайдеш пустку в ній, і трухле сповиття…<br />
Навіщо ж стільки літ пейзажі всі ці множив,<br />
і кожен волосок на шпульку все снував?<br />
Аби той капшучок знайти колись порожнім,<br />
в який ти не складав, а тільки викрадав.</p>

<div>




</div>

<p>***</p>

<div></div>