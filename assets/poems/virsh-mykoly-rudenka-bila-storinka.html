<strong>Микола Руденко – Біла сторінка</strong>
<p>Біла сторінка — віконце в душу,<br />
Через яке заглядає небо.<br />
Що я сьогодні повідати мушу,<br />
Щоб не втрачати право на тебе?</p>
<p>Де відшукаю, де роздобуду<br />
Слово, що ходить пружно і дзвінко?<br />
Грішні і праведні кличуть до суду<br />
Совість мою — непочату сторінку.</p>
<p>Серце й кістки перемісить робота,<br />
Котра здається комусь легкою.<br />
Хтось там незримий — таємна істота<br />
Хоче водити моєю рукою.</p>

<div>




</div>

<p>Десь він цитати ретельно тасує<br />
Зранку й до ночі в химернім застінку.<br />
Ти не силкуйся, добродію, всує —<br />
Ти не одержиш мою сторінку.</p>
<p>Хочу небесного, прагну земного,<br />
Тим, хто рушає в морози тріскучі,<br />
Видам її —<br />
загортайте ноги<br />
І намотайте зверху онучі.</p>
<p>Радощам вашим і вашим скорботам<br />
Треба не тільки хліба й заліза.<br />
Хай та сторінка пропахне потом,—<br />
То є для мене найвища віза.</p>
<p>І поверніть її, добрі люди.<br />
Клятви високої я не порушу:<br />
Завтра вона вже не білою буде —<br />
З неї поезія прийде в душу.</p>
<p><em>1969</em></p>

<div></div>