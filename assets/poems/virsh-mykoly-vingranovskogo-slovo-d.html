<strong>Микола Вінграновський – Слово димаря</strong>
<p>Я належу землі, бо ім’я моє — глина.<br />
Я лежав в тишині від життєвого плина.</p>
<p>Під дубами і хвилями, під жимолоттю<br />
Свої жили багряні я в землю заглибив.<br />
Свій обов’язок вічний я здійснював плоттю —<br />
Я померлих приймав і служив для загиблих.</p>
<p>А тепер я — димар. Я загвинчений в небо.<br />
Тепла домна тримає мене біля себе.</p>
<p>Я тепер роздивляюсь, куди б задиміти,<br />
Щоб мій дим не згубився безслідно у часі.<br />
Бо Землі не одне ще століття прожити,<br />
Бо димами моїми вже пахне на Марсі.</p>

<div>




</div>

<p>Бо мене гартували і пломінь, і піт,<br />
Я підвівся з долонь золотистих у світ.</p>
<p>Я підвівся у світ в необхідній потребі,<br />
І не треба мені возвеличень і слави —<br />
Я спроможний нести свою голову в небі,<br />
Бо з землі проросло моє серце і право.</p>
<p>Я належу землі і земним небокраям,<br />
Бо крізь мене земля майбуття споглядає.</p>
<p>Я вагання не знаю: чи впасти, чи жити —<br />
Людська кров у мені, хоч ім’я моє — глина.<br />
Моя думка — вогонь, моя мрія — горіти.<br />
Я живу на землі як димар і мужчина.</p>
<p><em>1957</em></p>

<div></div>