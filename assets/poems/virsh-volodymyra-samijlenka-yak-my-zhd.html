<strong>Володимир Самійленко – “Як ми ждали її, віковічні раби…”</strong>
<p>Як ми ждали її, віковічні раби,<br />
Як бажали, знесилені в час боротьби,<br />
Щоб хоч промінь один серед темної ночі<br />
Засвітив нам у змучені очі.</p>
<p>О прийди, — ми казали, — богине ясна!<br />
І нехай уже край наш недолі не зна;<br />
Хай заквітне життя на замерлому полі, —<br />
Поведи нас до кращої долі.</p>

<div>




</div>

<p>О прийди ж, і тебе ми посадим на трон;<br />
Твоя воля нам буде найвищий закон;<br />
Ми тебе приберем у препишні шати<br />
Й будем гімни подячні співати.</p>
<p>І прийшла ти… А як ми тебе прийняли?<br />
Замість трону, на смітник тебе зволікли,<br />
Замість шат дорогих, оплюванням покрили<br />
І твій дух у крові потопили.</p>
<p>О свободо! в ім’я найсвятіше твоє<br />
В серці вбили ми все, що найкращого є,<br />
І в нестямі звертаєм до тебе, богине,<br />
Тільки дике рикання звірине.</p>

<div></div>