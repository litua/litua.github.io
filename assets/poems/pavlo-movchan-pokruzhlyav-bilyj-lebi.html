<strong>Павло Мовчан – “Покружляв білий лебідь…” </strong>
<p>Покружляв білий лебідь,<br />
у небі розтанув,<br />
Затягнулося смутком затоки свічадо.<br />
Може, лебідь той був молодим листопадом,<br />
Може, він не розтанув, а просто зів’янув.<br />
Просто ніколи нам підраховувать листя,<br />
Теплі краплі збирати в гарячі долоні, —<br />
Наші руки всукалися в гриви вихрасті,<br />
І нас хвилі несуть, хвилі-коні з ікони,<br />
Лише руку відпустиш:<br />
пропав!.. прощавай!..</p>

<div>




</div>

<p>Ми вростаємо в рух.<br />
Нам спинятися ніколи.<br />
Сиву гриву руками міцніше стискай!<br />
Летимо в піднебессі шалено і віхольно…<br />
Ех, несеться табун!<br />
Розтяглися в стрічки знепокоєні зорі,<br />
Ми не чуєм, як плавляться в коней підкови,<br />
Нас не може ніхто зупинити — ніколи:<br />
Берег сонця пливе нам назустріч у море!<br />
Скачем в нову добу,<br />
Розсуваєм простори!</p>
<p>***</p>

<div></div>