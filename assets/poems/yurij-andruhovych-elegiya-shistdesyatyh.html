Юрій Андрухович – Елегія шістдесятих<p>Літо пахло м’ячем, бузиною, порічкою,<br />
в надвечірніх кущах цілувалися пари,<br />
і коли стигле сонце сідало за річкою,<br />
пахли тихим дощем кам’яні тротуари.</p>
<p>М’яч летів до небес над антенами й липами,<br />
шкіряне і космічне буле його тіло.<br />
З виноградних альтан херувимськими хлипами<br />
розтікався в ефір вундеркінд Робертіно.</p>
<p>Ніч густішала вмить, м’ячик танув у темряві,<br />
загоралися лампи в садах і на ґанках,<br />
потаємна глибінь відкривалась у дереві,<br />
озивалися тіні на бляклих фіранках.</p>

<div>




</div>

<p><em>М’яч уже не вертався:</em></p>
<p>пропав на дистанції.<br />
З переповнених чаш голубі водомети<br />
пульсували над парком, де щовечора танці,<br />
де холонули в ніч каруселі й комети.</p>
<p>М’яч повис угорі, а роки розгорталися,<br />
мов солоні моря, мов піщані пустелі,<br />
і до ранку для нас, ніби світ, оберталися<br />
і скрипіли порожні сумні каруселі…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>