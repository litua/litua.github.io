Юрій Андрухович – Колискова першого дня<p>В кімнаті з вікнами на весну<br />
цвітіння вечорове в’яне.<br />
Я у теплі твоєму скресну,<br />
зерно, просвітлене і тьмяне,<br />
найзолотіша із піщинок!</p>
<p>Я над тобою. Твій спочинок —<br />
немов рівнина… Ось ти спиш,<br />
і ми удвох в оселі тиш.<br />
Не сколихну тебе, мій сину.</p>
<p>Ця сутінь кольору ожин.<br />
Тобі з густих і частих жил<br />
вигойдую галузку синю.</p>
<p>І так чатую, дерев’яне<br />
своє крило відклавши вбік.<br />
До тебе плинуть версти рік,<br />
ідуть ліси, мов каравани…</p>

<div>




</div>

<p>(І вчасні проліски зійшли<br />
з підвалин снігу та золи…)</p>
<p>А ми укриті, мов корою.<br />
Повиті присмерком повіки.<br />
Як ти шумів моєю кров’ю!<br />
Ти народив мене навіки,<br />
мій сину,</p>
<p>смерте і надіє!</p>
<p>Мій березневий, на вустах</p>
<p>твоїх —</p>
<p>мій подих. Ти ще трохи птах.<br />
Впізнай мене, коли стемніє.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>