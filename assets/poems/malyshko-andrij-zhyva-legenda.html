Малишко Андрій – Жива легенда<p>ПІСНЯ ПЕРША</p>
<p>Ходили ми світами немалими,<br />
Гвинтівки ремінь терся на плечі,<br />
В твоєму серці лінами ясними<br />
Доріг і вод дзвенять важкі ключі.<br />
За бронзовим гарячим небокраєм<br />
Нові світанки руки підвели,<br />
В них досить є і слави, і хвали,<br />
А сліз і крові їм не треба, знаєм, —<br />
Лиш неба цвіт і посміх немовляти,<br />
І хліб, і труд, і золото ріллі,<br />
І привіти синів старенька мати<br />
На цій землі.</p>
<p>— Ну, повернись, який ти є?<br />
Не диха ніч, вогонь не б’є,<br />
Бліндаж заріс, затихнув бій.<br />
Молодший мій, найменший мій!<br />
Тебе носив подій потік.<br />
Либонь згадаю, — шостий рік,<br />
Як ти пішов. Радянський дім…<br />
Який котився згар і грім,<br />
А він горів, але не впав,<br />
Земля ушосте зелень трав<br />
Змінила, вийшла з лихоліть,<br />
А він вас жде, а він стоїть.</p>
<p>І син, дві краплі із лиця —<br />
В усьому схожий на отця,<br />
Обнявся з батьком, на плече<br />
Лягли долоні гаряче.<br />
— Привіз ти щастя? — Я привіз,<br />
Я кривді йшов напереріз<br />
І заслужив його. — То так.<br />
Це хто ж з тобою? — Це хлоп’як<br />
Із Кам’янця, нехай в сім’ї<br />
У нас живе… — Були бої,<br />
І все минуло. Поїзди<br />
Впряглись до іншої їзди,<br />
Шумні і світлі, як Дунай,<br />
Пішли із фронту в рідний край<br />
Через віслянські два мости,<br />
Через Перемишль, де пости<br />
Погранзастав пильнують вніч<br />
З вітрами в полі віч-на-віч,<br />
На Львів, Тернопіль, Кам’янець,<br />
І не один зітхнув боєць,<br />
Що скоро вгледить двір, і дім,<br />
І те, що в серці звав своїм<br />
Коханням щирим. Всі шляхи<br />
Вели додому. Дітлахи<br />
Із школи вийшли в ранній час.<br />
— Зайдіть, ми просимо, до нас<br />
Та розкажіть нам хоч одну<br />
Історійку, — чи про війну,<br />
Чи про героя, чи про бій,<br />
Про нічку на передовій,<br />
І взагалі, про все, про все!-</p>
<p>Що скажеш їм? Любов несе<br />
Солдата в школу. Ось поріг.<br />
Його забути я не зміг<br />
З дитячих літ. В метіль важку<br />
Бувало прийдеш на сніжку,<br />
А в школі тиша. Сторож-дід<br />
Змете з порога сніг і слід<br />
Твоїх чобіт: — Така ще рань,<br />
А ти вже встав? Ну, йди, поглянь,<br />
Як грубка топиться. Іди, —<br />
А по снігу нові сліди,<br />
Десятків два хлоп’ячих ніг<br />
Вже стугонить об той поріг.<br />
Далеке юності крило,<br />
Тебе війною не змело.<br />
І не зломило! В Кам’янці<br />
Я вперше був, і три бійці,<br />
Герої нашого полка,<br />
Ввійшли у клас. Чиясь рука<br />
Дала сигнал об тій порі,<br />
І дружно встали школярі,<br />
Вітали нас. Про ніч одну<br />
Я розповів, як на Дону<br />
Мене присипало в землі,<br />
Які криваві мозолі<br />
І рани й радощі живі<br />
Несли ми в ночі грозові.<br />
Хлоп’ята сіли за буквар,<br />
Читали віршика, як з хмар<br />
Веселка сяє після злив,<br />
А колоски колгоспних нив<br />
На сонці спіють. Лиш одне<br />
Білявочубе, мовчазне<br />
Хлоп’я сиділо. Не в очах,<br />
Не в молодих в’юнких плечах<br />
Осмута тліла. В мить яку<br />
Загледів я скупу й гірку<br />
Дитячу усмішку. Від зла<br />
Вона сковзнула й проповзла,<br />
Чи від гіркоти? Зрозумій.<br />
— Чому мовчиш, маленький мій?<br />
А він буквар перегорта,<br />
А вчитель каже: — Сирота.</p>
<p>Був час, у нього батько був,<br />
Пішов на фронт і не вернув.<br />
Прийшли два слова горьові,<br />
Що носять пошти польові.<br />
Була у нього мати, він<br />
Ходив у піонерзагін,<br />
Вона йому пісні плела,<br />
Вона його в загін вела,<br />
Сорочка свіжа, мовби льон,<br />
На ліжко клала в тихий сон,<br />
А ранком кликала:— Синок,<br />
Вставай, у школі вже дзвінок<br />
Ударить скоро. — І рука<br />
Її ласкава і легка,<br />
Його підводила: — Вставай,<br />
Мій кучерявий синій май,<br />
Вставай, пора! — її, вночі<br />
Ввалившись, німці-гримачі<br />
І людолови, повели<br />
І серед міста, де гули<br />
Вітри осінні, як бої,<br />
Вночі повісили її.</p>
<p>А він буквар перегорта.<br />
А вчитель каже: — Сирота<br />
Ходив по місту цілі дні.<br />
Рідні нема, так ми ж зрідні,<br />
Ховали хлопця двоє літ<br />
Із ночі в ніч, а ледве світ<br />
Забризка зорями в вікно<br />
І ранку сиве полотно<br />
Застеле небо, вже й нема<br />
Його на місці, чи зима,<br />
Чи сніг, чи осені пітьма.<br />
Збере він хліба — тих кришок,<br />
Малий і сірий, мов пташок,<br />
І сяде, з’їсть, а чи не з’їсть,<br />
А все чекає добру вість.<br />
Він, може, сам усе повість?<br />
Олексо, чуєш? — Ні, кажіть,<br />
Ви краще вмієте.<br />
— А жить<br />
Збирався хлопець, аж яснів.<br />
Було прокинеться від снів:<br />
“Наснились наші! Я піду”.<br />
І в сотий раз по тім сліду,<br />
Що обходив, що обдивив,<br />
Біжить за місто й серед нив,<br />
Де їх снаряд обмолотив,<br />
Де їх зорали тягачі,<br />
Гарячі кулі-сівачі<br />
Важким посіяли свинцем —<br />
Стоїть з просвітленим лицем,<br />
Як сірий стовпчик. Вигляда.<br />
Чекать — біда, двійна біда.<br />
Листівку знайде — принесе<br />
І прочитає; над усе<br />
Любив те слово: — Це літак<br />
Над полем бою чи атак,<br />
Від наших кинув! — Захова<br />
І закарбує ті слова<br />
В своєму серці, де жива<br />
Тремтить надія. І за ним,<br />
В’юнким, неспійманим, малим,<br />
Катів табуння, мов сліпе,<br />
Ходило. Він значок ЮП,<br />
Червоний галстук приберіг,<br />
Як давнє щастя, все, що міг.</p>
<p>В сорок четвертім день при дні<br />
Гриміли залпи, і в огні<br />
Горіли обрії, з моста<br />
Завіса куряви густа<br />
Щодень сивіла, з-над дубів<br />
Немов сто тисяч голубів<br />
Обсіли площу. Гомін, гук,<br />
Фашисти падають на брук,<br />
Гранати рвуться з-попід рук.</p>
<p>Мов кораблі, серед полів<br />
Хитались танки, ген лелів<br />
Потік піхоти, з-попід хмар<br />
Червоний стяг, наш перший дар,<br />
Не стяг — стяжок, ясний, мов жар,<br />
З’явивсь над школою. Була<br />
В нім перша дяка і хвала,<br />
І крапля щастя й волі грім,<br />
І кров розстріляних на нім<br />
Горіла трепетно-ясна.<br />
І люди встали, наче сна<br />
Збулись тяжкого в ночі злій.<br />
Поглянь, боєць, і зрозумій!</p>
<p>Той прапорець поклав межу<br />
Між днем і ніччю, не скажу,<br />
Хто в ніч тривожну від безсонь<br />
Підняв його, немов огонь,<br />
Ви здогадалися либонь.<br />
— Палай, сказав, і гнівом сій! —<br />
То наш, малий наш Олексій…</p>
<p>А в нього посмішка із віч,<br />
Неначе не про нього й річ;<br />
Сидить, буквар перегорта,<br />
А вчитель шепче: сирота.</p>
<p>На п’ятий чи на шостий день<br />
Світанком синім, як ясень,<br />
Приїхав батько. Сталінград<br />
І переправ букринських чад,<br />
І даль підкиївська крута,<br />
Бомбьожок чорна ряснота<br />
Від нього дихала. З-під брів,<br />
Як тихий промінь вечорів,<br />
Ясніло. Серця стук зборов:<br />
— Мій син живий? — Та жив, здоров.<br />
— А жінка?<br />
— Тату! — крикнув син.<br />
Припав до нього… Скільки днин<br />
Ходили вдвох, рука в руці,<br />
І щастя й смуток на лиці.</p>
<p>Ми пригощали щиро їх,<br />
І не шукали слова втіх,<br />
Бо горе — то стіна німа,<br />
Для нього слів людських нема,<br />
І треба ту стіну в роках<br />
Лупать по крихті, по частках, —<br />
Само забудеться нехай.<br />
Частина жде, боям не край.<br />
Мотори хлопці завели,<br />
I диму сивого вали<br />
Десь за Тернопіль попливли.<br />
Лежать нові шляхи й мости.<br />
Бувай здоров! Здоров рости,<br />
Мiй сину! Скоро вже прийду. —<br />
Про щастя мрів, а стрів біду.</p>
<p>Оповідають, що в бою<br />
За Ельбою, в чужім краю,<br />
Останній вибух пролунав,<br />
Фугас останній ліг між трав,<br />
Останній крик припав к землі,<br />
Останній танк поповз в імлі<br />
Якраз на батька. — Що ж, повзи, —<br />
Сказав він тихо. Дві грози<br />
Поніс в руці, метнув в броню<br />
І сам згорів у тім огню.<br />
Із страхом жить — прожить, як мрець.<br />
Лягти в бою— святий кінець,<br />
Твого життя гілля густе<br />
Вітчизні в серці проросте.<br />
Бійці, що з ним разом були,<br />
Ту звістку нам передали,<br />
Прийшли два слова горьові,<br />
Що носять пошти польові,<br />
І все. — Буквар перегорта<br />
Малий смуглявий сирота.</p>
<p>А в мене серце б’є, як дзвін,<br />
Хлоп’ята з школи йдуть. А він?</p>
<p>Їм тепло, затишно в дому,<br />
Є ласка отча, — а йому?</p>
<p>Їх мати в ліжко покладе,<br />
У нього ж — хто? І мати — де?</p>
<p>І я обняв його, притис,<br />
Як свого сина. Сонця спис<br />
Кресав над поїздом огні.<br />
І, от ми вдвох, ми не одні.</p>
<p>Приймай нас, батьку, на поріг,<br />
Постав на стіл, що приберіг,<br />
Хильнем за молодість круту,<br />
За мого сина-сироту,<br />
За весняні ясні шляхи!</p>
<p>…У двір куряться порохи<br />
З дороги другої.</p>
<p>ПІСНЯ ДРУГА</p>
<p>Відчиним двері на широкі ниви,<br />
На обрії, на води, на міста,<br />
Нехай любові віковічне диво,<br />
Катраном пахне, в серці вироста.</p>
<p>Нехай любові сила розмаїта<br />
Хвилює дух і помисел живий,<br />
Цвіте, як сонце всередині літа,<br />
Стоїть при нас, як вірний вартовий.</p>
<p>І понесуть її жагучі руки<br />
Грозою й вітром в сивім ковилі,<br />
І з неї родяться сини і внуки<br />
На цій землі!</p>
<p>— Теплушкою чи на коні,<br />
Ти мчав у рідній стороні?<br />
Минуло літо, стихнув бій,<br />
Мій середульший, сину мій!</p>
<p>— Усяк бувало, батьку, всяк,<br />
Добро, що дома, що атак<br />
Улігся шал, що далина<br />
Зернить колосся, наливна.</p>
<p>— Це хто ж з тобою? — Це жона. —<br />
Воно ж стояло, те дівча —<br />
Зеленошумне смереча,<br />
Так, мов зоря із тьми століть<br />
Понад життям новим стоїть.<br />
Повз нього б’ються ручаї<br />
І чайка кличе: чий, чиї?<br />
І неба раннього намет<br />
Стріча над нею сонця лет.</p>
<p>— А звідки ж? — Звідки? Білорусь,<br />
Цю землю знаєте, ручусь,<br />
Мені там кожен за сябра<br />
Бажав і щастя і добра.</p>
<p>Там дім навпіл, і світ навпіл,<br />
І ліс шумить, як рідний діл,<br />
І що на серці — те в житті,<br />
І горе й радощі святі.</p>
<p>Радянське братство! Світ пройди,<br />
А приведуть тебе сліди<br />
До мирних вйосок, до сяліб,<br />
Де завше знайдеш сіль і хліб.<br />
І там, як тут, пройшла війна,<br />
І там пливла боїв луна.<br />
Із тих країв моя жона.</p>
<p>— Щасливий з нею? — Я скажу.<br />
Ми батьківщину за межу<br />
Уже проходили, в імлі<br />
Ширококрилі журавлі<br />
У гніздах клекотом своїм<br />
Нам поворот віщали в дім.</p>
<p>І синь озер, і темінь пущ,<br />
І на шляху шипшини кущ,<br />
І кожен камінь на шосе<br />
Немов кричав, що день несе<br />
Нам перемогу. Так бува,<br />
Що й мертве в вірі ожива,<br />
А ми живі, і грозова<br />
Заходить ніч, заходить бій,<br />
Як звісно, на передовій.</p>
<p>І задвигтіла з жароти<br />
Земля, ні звестись, ні пройти,<br />
Хіба що руку простягти,<br />
З баклаги випить, — так води<br />
Нема ні краплі, — лиш сліди<br />
Броні жаркої, як в печі,<br />
Карбують танки й тягачі.</p>
<p>З обслуги в нас бійців ще два<br />
Живих лишилось, і слова:<br />
— Огонь! Огонь! — лиш чуть мені,<br />
Ті ж зглухли в скреготі броні.<br />
За хвилю-дві накрив фугас<br />
Обох бійців, я в пізній час<br />
Знайшов одного, поволік,<br />
Підняв, поніс, на цілий вік<br />
Це не забудеться! Приніс<br />
У крайню хату, попід ліс,<br />
Поклав на ліжко, а дівча<br />
Мені рушницю із плеча<br />
Зняло, піднесло каганець.<br />
— Ти жив, боєць? Не вмер, боєць?</p>
<p>— Я ще живу, — шепоче він, —<br />
Я не помру, — лице з одмін<br />
Не взнаєш, — чиста біль-збіла.<br />
Пакети наші два взяла,<br />
З плеча його і до плеча<br />
Давай вгортать, як дитинча.</p>
<p>Схилилась — впали дві коси,<br />
Загледиш їх — і вже неси,<br />
І згадуй очі, рух, лице,<br />
Тих кіс тугих важке кільце.</p>
<p>Вона звелась — і теплий зір<br />
Мене опік; від давніх пір<br />
Я пам’ятаю в шумі нив<br />
Весняне небо після злив<br />
І, наче пошуги жар-птиць,<br />
Останній спалах блискавиць.</p>
<p>Можливо, блискавиць крило<br />
Ці горді коси заплело?<br />
І, може, їхній синій жар<br />
Віддав цим очам цвіт і яр?<br />
Хто знає? Я стояв німий,<br />
Не чув, як просять: — Руки змий, —<br />
Мабуть, вдесяте. — Ось вода.<br />
Він буде жити, не біда.<br />
Ти не журись, ти не хились,<br />
Іще побачитесь колись. —</p>
<p>І вже я знав, її словам<br />
Повірить можна, я ж не сам,<br />
А вдвох ми вірили. Взяла<br />
Рушник гарячий, до чола<br />
Бійцю поклала, а для ніг<br />
Окріп нагріла, щоби міг<br />
Боєць зігрітись. При огні<br />
Зв’язала два бинти лляні,<br />
Немов зв’язала світ мені!</p>
<p>А з слів, нашептаних вночі,<br />
А з того літепла в печі,<br />
Що руки ставили її,<br />
Неначе в серце ручаї<br />
Текли гарячі. Друг-боєць<br />
Шептав, наморений вкінець,<br />
В безпам’яті: “Не пив, не їв,<br />
Дарма, а зараз солов’їв<br />
Послухав би”. І вже вона<br />
Над ним, як рідна сторона,<br />
Схилилась кревно, з рук її<br />
Летять, щебечуть солов’ї —<br />
Смоленські, мінські із лісів,<br />
Лади — на сотні голосів,<br />
Співучі курські, з-за Дінця<br />
Криллям ласкавим до крильця,<br />
Полтавські, сиві, наче дим,<br />
Ірпіньські тьохкають над ним,<br />
І тиха посмішка із віч<br />
Йому не сходить в довгу ніч.</p>
<p>А попросив би він, щоб бір<br />
Шумів йому до ранніх зір,<br />
Чи щоб Дніпра широкий біг<br />
Плескав човнами біля ніг, —</p>
<p>Усе було б: з дівочих кіс<br />
Шумів би віковічний ліс,<br />
В очах засяяла б до дна<br />
Дніпра блакитна тишина.</p>
<p>Я полюбив її. Які<br />
Слова безбарвні і легкі<br />
Ми в це вкладаєм почуття!<br />
А треба ж, як мале дитя,<br />
Його нести, глядіть, ростить,<br />
В нещасті — не занапастить,<br />
І жити з ним за кожним днем<br />
Одною кров’ю і вогнем.<br />
Я певно знаю, що любов<br />
Не вимага клятьби й розмов,<br />
А тільки вірності потік<br />
Її живить із віку в вік.</p>
<p>Вона мене в бою вела,<br />
Оберігаючи від зла,<br />
Вона давала барви мрій<br />
Судьбі обстріляній моїй,<br />
З чола втирала стільки літ<br />
Трудний, солдатський, чорний піт,<br />
Любов моя! В ту довгу ніч<br />
Я не просив у неї стріч,<br />
А тільки б згадку в світлі дні,<br />
Якщо вернуся по війні.</p>
<p>Вона сказала: — йди, вертай.<br />
Твоїй дорозі ще не край,<br />
Я ждатиму… — І до воріт<br />
Вела за руку, ще й на світ<br />
Не значилось. Ще димна даль<br />
Бриніла в зорях, мов кришталь.</p>
<p>В солдатську знов попав сім’ю,<br />
Я ще не раз горів в бою,<br />
Не раз, не двічі серед піль<br />
Залізна плакала метіль.</p>
<p>І в тиху погідь, чи в грозу,<br />
Чи йду, чи ранений повзу, —<br />
Далеке чую щоразу:<br />
— Я ждатиму. — У тихім сні<br />
Бува спочину, і мені<br />
Насниться дальній рідний край,<br />
Коханих кіс ясний розмай,<br />
Її жагучих рук теплінь,<br />
І вже вона легка, як тінь,<br />
Стоїть: — Я ждатиму… Іди.</p>
<p>Минуло літо. Від біди<br />
Ми світ закрили назавжди,<br />
Війна скінчилась. Їдь, солдат,<br />
До рідних міст, до піль і хат.<br />
І я поїхав. Я вертав<br />
Крізь тишу давніх переправ,<br />
Через окопчики, де ми<br />
Лежали в них серед зими,<br />
Через порослі бліндажі,<br />
Де гільзи тліли на межі,<br />
Через літа, де бився гнів<br />
Забутих гроз, забутих снів.</p>
<p>Здавалось, небо осяйне<br />
Хотіло зупинить мене,<br />
І кожен стовпчик переправ,<br />
Немов чіплявся за рукав,<br />
Траншея у траві густій<br />
Шептала вслід: “Боєць, постій,<br />
Любов пожде, а я ж одна,<br />
Самітна в полі, мовчазна”.<br />
І я з любов’ю рядом ніс<br />
І гук доріг, і шум беріз,<br />
Мостів розбитих тихий дзвін,<br />
Полків моїх крилатий гін,<br />
І незабутні дружби дні,<br />
І в чужині й не в чужині.</p>
<p>У ночі темні й голубі<br />
Я мрію вигадав собі,<br />
Що я приїхав, я зустрів<br />
Ласкавий зір з-під темних брів<br />
І крик сердечний: “Любий мій!”<br />
На дальній станції малій.</p>
<p>А вийшло все простіш. В дворі<br />
Під жовтим виблиском зорі<br />
Скрипів колодязь в тишині,<br />
Попить схотілося мені.<br />
Ну, що ж, як так, то й підійти.<br />
— Водички можна? — Ой, це ти?<br />
Далекий мій! — І кіс кільце<br />
Мені на груди, і лице<br />
В сльозах раптових щастя й мук,<br />
І світлий трепет рідних рук.<br />
У ту хвилину цілий світ<br />
Зі всіх садів і росних віт<br />
В цвітінні колисав мене,<br />
Стожарів сяйво огняне<br />
На мене сипалось, трава<br />
Всії землі, немов жива,<br />
Мені шуміла, так бува…</p>
<p>Оце і все, не більш повім.<br />
Веди нас, батьку, в рідний дім,<br />
Приймай нас, батьку, на поріг,<br />
Постав на стіл, що приберіг.<br />
Вшануєм рани у бою,<br />
Жону мою — любов мою,<br />
Ясні шляхи й трудні шляхи!</p>

<div>




</div>

<p>…У двір куряться порохи<br />
З дороги третьої.</p>
<p>ПІСНЯ ТРЕТЯ</p>
<p>I третій день бреде поза туманом,<br />
Землі горбатій світить береги,<br />
І сад зроста, як туча над лиманом,<br />
Із наших рук, із поту і снаги.</p>
<p>Бджола, як промінь, буде в нім бриніти,<br />
І завихрить цвітіння синій дим,<br />
І яблуні крислаті темні віти<br />
Засиплють землю плодом наливним.</p>
<p>Поклін тому, хто вносить чесну зладу<br />
В людські серця одверті і незлі,<br />
Приходьте, пийте радість мого саду<br />
На цій землі.</p>
<p>— І третій мій прибув з фронтів,<br />
Давай чоломкатись. Хотів<br />
Тебе спитати, як жилось,<br />
Чи ріки там, як наша Рось,<br />
Клекочуть-плинуть, чи земля<br />
Під сонцем колос нахиля?<br />
Та вже спочинь, а потім. Ти<br />
Зумів те щастя зберегти,<br />
Що в серці мав? Не розгубив<br />
Його між битв і чорних злив?</p>
<p>— Ні, батьку. Крізь смертельний бій<br />
Доробок свій, набуток свій<br />
Я вніс до нього, щоб колись<br />
Воно розквітло, подивись.</p>
<p>І син, — хай батько поміча, —<br />
Здійма повагом із плеча<br />
Мішок солдатський. — Поміж пліч<br />
Його я ніс не день, не ніч,<br />
У сорок першім день при дні<br />
Збирав заграви огняні,<br />
І пил доріг, і шум беріз,<br />
І ручаї пекучих сліз,<br />
Пшениці силу наливну,<br />
І площ померхлу сивину<br />
В мішок я клав. І важчав він.<br />
У сорок третім Краснодін,<br />
В пожарі київські вали<br />
Йому ваги ще додали.<br />
Руїн хрещатицьких зотлінь<br />
Освєнціма похмура тінь,<br />
І все, що гірко на війні, —<br />
В моїм мішку лягло на дні.</p>
<p>Щоб не розв’язувать повік, —<br />
Його в’язав стрічками рік,<br />
А пилюгою ста доріг<br />
Припорошив його, як міг,<br />
Карпатським дубом закрутив,<br />
Щоб він плеча не ваготив.<br />
Здолали ворога — і це<br />
Мішок зробило, мов пірце,<br />
Його вже інші дні трясуть,<br />
Але це відступ — а не суть.</p>
<p>І син руками обома<br />
На стіл мішок свій підійма<br />
І сипле з нього все, що є:<br />
— Дивіться, — каже, — це моє<br />
Багатство кревне. Дві малі<br />
Лежать троянди на столі,<br />
Прив’ялі, зсохлі, в пилюзі,<br />
Калини кетяг, як в грозі,<br />
Обламаний, і липи цвіт, —<br />
Йому б жовтіть біля воріт, —<br />
Ховає сім’я. Чорний дуб,<br />
З огню врятований і згуб,<br />
Тугого жолудя кладе,<br />
Сосни пагіння молоде.<br />
Дві шишки бронзові з Карпат<br />
Знайшов солдат, приніс солдат.</p>
<p>А підібрав ще на путі<br />
Кленові зерна золоті,<br />
А обірвав із переправ<br />
Колісьми збиті стебла трав.</p>
<p>І на столі тому за мить,<br />
Здається, білий сад шумить,<br />
Карпатські б’ються ручаї,<br />
І на столі — чужі краї,<br />
Мов на землі лежать тісній.<br />
— Цей жолудь з дуба — свідок мій.</p>
<p>В малій Моравії вночі<br />
Фашиста гнали, зір ключі<br />
Пливли над нами, батальйон<br />
Розбиту роту взяв в полон.</p>
<p>Де дуб у небо свій намет<br />
Підняв, під дубом кулемет<br />
Стояв холодний, а за ним<br />
Видінням згорбленим, німим,<br />
Без крихти хліба, без снаги,<br />
На два прикутий ланцюги<br />
До кулемета, наче мрець,<br />
Лежав знесилений стрілець.</p>
<p>— Ти хто? — питаю. — Я словак.<br />
— Чому прикутий? — Для атак,<br />
Як ви проб’єтесь перший раз,<br />
Стрілять до згину був наказ.<br />
А щоб не втік я — ланцюги<br />
До рук, як бачиш, до ноги…</p>
<p>І оповив серця нам жаль,<br />
Добро, що я старий коваль.<br />
— Давай-но ношу, брат, свою,<br />
Я діло знаю, розкую.</p>
<p>І він підвівся із землі,<br />
І дві сльози, як два жалі,<br />
Текли по щоках, бив поклін,<br />
Неначе ми святі, а він<br />
Невольник чорний, без рідні.<br />
Він, правда, й був таким в ті дні.</p>
<p>— Додому йди з біди та лих,<br />
Стрічай жону, дітей малих.<br />
— Мене затримають? — Ніде.<br />
І знай, що слово в нас тверде,<br />
Як з дуба різьблене. Іди! —<br />
І він пішов, легкі сліди<br />
Завіяв вітер. Наш комбат,<br />
Що це сказав йому, як брат,<br />
Підняв і нас, бо й нам іти,<br />
Бо треба славу берегти, —<br />
Червоний стяг.<br />
Сосна оця<br />
Також посвідчить за бійця.</p>
<p>За Тарнобжегом на горбі,<br />
Де в очеретах голубі<br />
Од Вісли заводі ясні<br />
Колишуть сон старій сосні,<br />
Мені зустрівся сивий дід,<br />
Чи — дзяд, як вимовити слід<br />
По-польському. Він розповів,<br />
Що мав і внуків, і синів.<br />
І двох синів, і трьох внучат<br />
Майданека поглинув чад.</p>
<p>І він самітний, без надій,<br />
На нивці — смужці пісковій,<br />
Коню підклавши сіпа жмут,<br />
Сам на підпряжку ліз в хомут.<br />
Ту нивку плугом колупав,<br />
Пісок із потом налипав<br />
На руки, до очей, до брів,<br />
Як сіре шмаття сірих днів.<br />
Ми коней підпрягли своїх:<br />
— Давай поможемо, не гріх! —<br />
І закурів тісний опруг,<br />
І затремтів благенький плуг…<br />
— Ми, брат, не з цеї сторони,<br />
В нас у колгоспі всі лани,<br />
Там не піском, зерном-разком,<br />
Пшениця шепче колоском!</p>
<p>І вже нам снився рідний лан,<br />
Крізь хмар гряду, крізь даль-туман,<br />
І житнє зерно у руці,<br />
Неначе сонця промінці,<br />
Лягало в борозну суху.<br />
Ще довго видивсь на шляху<br />
Горбатий плуг і сонний кінь,<br />
І дід, як довга сива тінь.<br />
За Тарнобжегом даль тісна,<br />
І нивка та, і та сосна…</p>
<p>— А ця троянда… — Син замовк.<br />
Та я вже бачу: ніч, як вовк,<br />
Бреде до нього вдалині<br />
У прикарпатській стороні,<br />
А він лежить, отак, як біг,<br />
Упав на кам’яний поріг.<br />
І смерть холодна і німа<br />
Сіда на груди, і пітьма<br />
Із вороном-вороначем<br />
Кружляє тихо над плечем.<br />
На чорній Тисі гомін хвиль,<br />
У головах — сухий ковиль,<br />
Троянди дикої кущрк<br />
Багрянцем тліє біля щок.<br />
Її лелітки осяйні<br />
Червоно-чорними в ці дні<br />
За мить зробилися. Чорній<br />
З його останніх смертних мрій,<br />
Мала трояндо! Зацвітеш<br />
Новим цвітком, як знак пожеж,<br />
І в голубому громі пущ<br />
Стоятимеш — огненний кущ,<br />
Як вічний пам’ятник, і дім<br />
Бійцю, що ліг в краю твоїм.</p>
<p>Та він не вмер іще, бо дух<br />
Надії жив. Гуцул-пастух<br />
Його знайшов, і муці край, —<br />
До турм своїх, на тихий плай<br />
Приніс бійця. — О, братку мій,<br />
То що то є, то жах, не бій,<br />
Смертоубивство! — Ложка й ніж<br />
Лягли до хліба: — Пий та їж,<br />
Та оживай, мій братку, в нас. —<br />
І він ожив. А в ранній час, —<br />
Коли прощався, пастухи<br />
Йому вказали з гір шляхи,<br />
І на прощання сто трембіт<br />
Ревнули лунами у світ.<br />
Пробився в роту з полонин,<br />
А був боєць той третій син.<br />
Він знов підвівся над столом,<br />
І знову прояснів чолом,<br />
І посміхнувся, й витер піт:<br />
— А це, мій батьку, липи цвіт. —<br />
Зернят бурштинові тільця,<br />
Мов грілись у руці бійця, —<br />
Це Югославії дари.<br />
Ми йшли згори і догори,<br />
І темний шума й білий сад,<br />
Майдани бронзові Белград<br />
Прослав для нас:— Спочинь, боєць,<br />
Боям — кінець, та не кінець<br />
Братанню нашому повік! —</p>
<p>Дівчат схвильований потік<br />
Пшеничним зерном обсипав<br />
Знамена наші, від заграв<br />
Вони сивіли. Зерна ж ті<br />
Зірчасті, в складках золоті,<br />
Стікали вниз… Які жнива<br />
Знайшла їх туга вікова!<br />
Плескало, билося, пливло<br />
Людських надій ясне крило<br />
Радянські живіо! — гуло<br />
На площах людних із трибун,<br />
Оркестри били в сотні лун,<br />
І у натхненні про бої<br />
Поет читав пісні свої.</p>
<p>Мене ж обсипало дівча<br />
Жовтавим цвітом, з-за плеча<br />
Всміхнулось щиро. — Це на здрав,<br />
Щоб ти наш край не забував.<br />
Запам’ятай-но цвіт із лип:<br />
В осінній день, мов смолоскип,<br />
Багріє липа, а ввесні<br />
Пагіння теплі і ясні<br />
Пускає в небо, в сніжну ж ніч<br />
Скрипіння в неї — бурі клич.<br />
На цвіт поглянеш в гожі дні,<br />
Згадаєш край наш — ми зрідні<br />
І в час цвітіння, і в жнива,<br />
Й тоді, як буря завива.<br />
А це край дальнього села<br />
Русинка-мати подала<br />
В дарунок яблуко: із’їж.<br />
Крислата, в тьмі многодоріж,<br />
Шуміла яблуня, її<br />
Палили блиски-літаї,<br />
Віки снували воєн дим<br />
Під темним стовбуром старим.</p>
<p>— Ми люди бідні, лиш оту<br />
Крислату яблуню в цвіту,<br />
Опруг землі та жах тюрми —<br />
То все, що маєм, бідні ми.<br />
А ти візьми, боєць, поїж,<br />
А ти ще людям розповіж,<br />
Що ми не скупимось, коб нам,<br />
Чи вже не нам, то хоч синам,<br />
Землі вділили. І нехай<br />
Яблбня наша в цілий край<br />
Гілля нахилить, крізь туман,<br />
На чеський ліс, на польський лан,<br />
На руську землю. Щоб вночі<br />
Її не краяли мечі<br />
Вельмож мадьярських. їж синок!<br />
А сонця промінь, мов клинок,<br />
Уже згасав, і з темноти<br />
Заграви бронзові щити<br />
Горіли в горах. До сих пір<br />
Все сниться та обора-двір<br />
І материнський синій зір,<br />
Що палить ночі темноту,<br />
Що гріє яблуню в цвіту.</p>
<p>Оце і всі мої скарби.<br />
Що хочеш, батьку, те й роби,<br />
А я з мішка свого до дна<br />
Зберу до дного сімена,<br />
Не в пустирі, не на межу,<br />
В колгоспнім полі посаджу<br />
Могутній сад. Нехай зів’є<br />
Любов мою, життя моє.</p>
<p>Ніхто під дубом до ноги<br />
Кувать не буде ланцюги,<br />
Троянди дикої кущок<br />
Не оросить змертвілих щок,<br />
Ніхто над цвітом в довгі дні<br />
Ридать не буде при мені.<br />
Приймай нас, батьку, як зумій,<br />
Людського братства — саду мій,<br />
Цвіти, скрашай земні шляхи!</p>
<p>…У двір куряться порохи<br />
Путі четвертої.</p>
<p>ПІСНЯ ЧЕТВЕРТА</p>
<p>Несемо бурю й тучі понавислі<br />
У гудзуватих яросних руках,<br />
І сяє світоч ленінської мислі<br />
По голубих, земних материках.</p>
<p>Серця налиті сонцем і жагою,<br />
Уста припали до глибин ключа,<br />
Легендою в століттях дорогою<br />
Веде полки правиця Ілліча.</p>
<p>І смертні люди — у безсмерті чисті,<br />
Кують життя, як добрі ковалі.<br />
І комунізму золоті горністи<br />
Віщують щастя матері-землі.</p>
<p>— Тепер найстарший мій, сідай,<br />
Оповідай, який то край,<br />
Тебе приймав, з яких долин<br />
Ти пив, де літ гарячий плин<br />
Поклав на чуба сивину,<br />
А в очі — іскру огняну?<br />
— Я, батьку, вам привіз добра.<br />
Не золота, не серебра,<br />
Не слави гук, не цвіт полів,<br />
А найдорожчих троє слів<br />
Привіз у серці.<br />
У бою<br />
Свій полк, як батьківську сім’ю,<br />
Я згуртував у довгі дні<br />
При тім гвардійськім знамені.</p>
<p>І троє слів мій полк вели.<br />
Було журби, було й хвали,<br />
І ран, і радощів яса,<br />
І піт з чола, немов роса.</p>
<p>Було нам трудно в шостий день.<br />
На фланзі бій точивсь, лишень<br />
Земля в жару, огонь і пил,<br />
І небо сиве, мов ковил,<br />
Вкривало нас. Тримайсь, боєць,<br />
Невже впадем? Невже кінець?<br />
Світанком темним на межі<br />
Бійці в розбитім бліндажі<br />
Вели розмову:</p>
<p>…От і йдуть,<br />
А в полі — ночі каламуть,<br />
Вітри осінні за плечем, —<br />
Всі командири з Іллічем.<br />
Ідуть, а темінь, тишина,<br />
І стрівсь їм, братці, старшина.<br />
Ілліч питає: — Все як слід?<br />
Який бійцям даєш обід?<br />
Який приварок на бійця?<br />
Чи не жалієш їм винця?<br />
— Є хліб і одіж, і табак? —<br />
Питає ще раз. — Дай лиш знак,<br />
Щоб не терпів солдат в бою! —<br />
І руку подає свою.</p>
<p>І старшина відповіла:<br />
— Є тютюнець і єсть їда,<br />
Та щось ніхто не п’є, не їсть,<br />
Бо із полка надходить вість,<br />
Бо шостий день вогнем січе,<br />
Бо кров спливає гаряче.<br />
Стоїть солдат, немов стіна,<br />
Не лічить ран, бо не одна, —<br />
Сказав товариш старшина.</p>
<p>Замовк оповідач. В імлі<br />
Світало світло край землі,<br />
І полк пішов у бій, у січ,<br />
І очі мружив нам Ілліч,<br />
Живі, ласкаві, у вогні<br />
На тім гвардійськім знамені.</p>
<p>І троє слів мій полк вело,<br />
Як змаху дужого крило,<br />
Я їх скажу, — ти зрозумій:<br />
В Москві, на площі дорогій,<br />
У сопок першім з темних піль<br />
Вихрила сніжна заметіль.<br />
І вітер б’є, і сніг несе,<br />
І на Можайському шосе<br />
Стоять за танками в імлі<br />
Фашистські чорні патрулі.<br />
Мене бажання привело<br />
Уздріти ленінське чоло,<br />
І серце опалив, повір,<br />
Заплющений могутній зір.<br />
— Товариш Ленін, скоро злам?<br />
Товариш Ленін, трудно нам!<br />
Чи скоро наш удар, чи ні?<br />
Бо дні пливуть, жорстокі дні,<br />
З Дінця й Орла до фінських хат<br />
Не спить солдат і жде солдат,<br />
Товариш Ленін! —<br />
І тоді<br />
Розверзлись сутінки бліді,<br />
Із чорних ночі берегів,<br />
У морі сивому снігів,<br />
На площі Красній, між алей,<br />
Як броненосець, — Мавзолей<br />
Поплив у бій. І на крилі,<br />
Над центром рідної землі,<br />
У небезпеки на краю,<br />
Піднісши руку вдаль свою,<br />
Стояв живий наш Ленін. Я<br />
Збагнув усе: одна сім’я,<br />
Народів братство вікове<br />
За ним, як мур, стоїть, живе.<br />
І крикнув я через фронти:<br />
— Товариш Ленін, де пройти<br />
Полку моєму в пломені,<br />
Якими бути нам в ці дні? —<br />
І чую на передовій:<br />
— Солдате вірний, зрозумій:<br />
Будь, як народ. — І троє слів<br />
З тих пір у серці я лелів,<br />
Як мрії золоту ріку,<br />
Ношу й нестиму на віку<br />
До крайніх днів.<br />
— Брати мої,<br />
Я знаю, ви пройшли бої,<br />
Цих троє слів і вас вели<br />
Крізь ночі й огненні вали,<br />
Цих троє слів і в вас живуть,<br />
Найвищим щастям стелять путь.</p>
<p>Чи так?<br />
— То так! — і з-за стола<br />
Синів ця думка підвела,<br />
Як світле сонце. Сироту<br />
Один привіз, другий — святу<br />
Любов велику, третій — плід<br />
І зерна дружби в дні побід.<br />
А всі разом у дні круті<br />
Найвище щастя у житті.<br />
Так, як народ наш — принесли,<br />
Бо з ним і мріяли й росли.<br />
Четвертий вів:<br />
— У хвилю злу,<br />
Смертельно ранений, в пилу,<br />
Я умирав не раз вночі,<br />
Надії згублені ключі<br />
Всихали в серці. Троє ж слів<br />
З огню ночей і з тьми полів<br />
Скресали іскрами в жару:<br />
Будь, як народ. І не помру…</p>
<p>Стрічав людей я в чужині,<br />
В лихій, сумній самотині,<br />
На роздоріжжях вікових,<br />
У безнадії, ледь живих.<br />
Шкуринка хліба їм крута<br />
І день над ними — сирота,<br />
Чому ж ти дивишся, кажи?<br />
Будь, як народі Допоможи…</p>
<p>Я помічав їх звідусіль,<br />
Ділив по-братськи хліб і сіль,<br />
І троє слів у їхній дім<br />
Летіли, як весняний грім.<br />
Я повертався в ранню рань<br />
У рідний край. Куди не глянь,<br />
Руїни тліють, димовій.<br />
О, рідна земле, краю мій!<br />
Коли зів’єш ти саду цвіт?<br />
А троє слів тих — заповіт —<br />
Шумлять, мов зеленню дуби:<br />
Будь, як народ! Надійсь! Люби!<br />
Люби її в тяжкій порі,<br />
Люби при вранішній зорі,<br />
В паланні домен, в шумі нив,<br />
Неси стремлінь її мотив,<br />
Як вічну віру у світи,<br />
Бо іншої не знайдеш ти<br />
Вітчизни милої. Борись,<br />
Умри, а люди, знай, колись<br />
Тебе згадають, як велів.<br />
І знову в серці юмін слів:<br />
Як Ленін будь! Як Ленін будь!</p>
<p>І син замовк. Вечірня путь<br />
Димками віє, з-понад них<br />
В вечірніх зорях молодих<br />
Ширококрилі журавлі<br />
Летять до матері-землі.</p>
<p>ЕПІЛОГ</p>
<p>За вікном курить легка пороша,<br />
В срібні пальці свищуть дерева,<br />
Білими листами листоноша<br />
Многотрудну землю засіва.</p>
<p>В хаті світло сяє, в хаті тиша,<br />
І в сім’ї, при батьківськім столі,<br />
Сирота-хлопчак сидить і пише<br />
Пісеньку про щастя на землі.</p>
<p>Не виходить слово рівно й гладко,<br />
То нічого, — хлопчик не дитя,<br />
Піонерська багряна краватка<br />
Увібрала кольори життя.</p>
<p>В другій хаті пригасає світло,<br />
І скрипить колиска, й ніч глуха,<br />
Сон кошлаті підіймає мітли,<br />
З матір’ю дитину колиха.</p>
<p>— Люлі, мій маленький, люлі, люлі!<br />
І зникає сніг, як зорепад,<br />
Вже весна синіє, вже зозулі<br />
Білим цвітом обсипають сад.</p>
<p>Він шумить, могутній, попід тучі,<br />
Світлокорий в опаді росин,<br />
Так, як руки підвели робучі,<br />
Як гадав про щастя третій син.</p>
<p>Не страшні хмаровища навислі,<br />
Не страшні йому тумани злі,<br />
Сяє світоч ленінської мислі,<br />
На твоїй і на моїй землі.</p>
<p>1947</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>