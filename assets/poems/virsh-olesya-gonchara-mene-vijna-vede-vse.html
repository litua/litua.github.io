<strong>Олесь Гончар – Мене війна веде все далі</strong>
<p>Мене війна веде все далі<br />
Просторами чужих земель.<br />
Де й наші птиці не літали,<br />
Іду, мов давній менестрель.</p>
<p>Я вірю в пісню, як в молитву,<br />
І смерть, здається, на війні<br />
Щадить мене в найтяжчих битвах<br />
За… недоспівані пісні.</p>
<p>Коли при спалахах заграви<br />
Вночі, ввірвавшися у дзот,<br />
Я дістаю із-за халяви<br />
З піснями вольними блокнот</p>

<div>




</div>

<p>І на трофейному папері<br />
Лягає туга І печаль,-<br />
Я наче відкриваю двері<br />
У рідний дім, у рідну даль…</p>
<p>І, як сновиддя золоте,<br />
Мені тоді снується<br />
Про давнє і дзвінке! Про те,<br />
Що плаче і сміється —</p>
<p>Наказ: “Вперед!” — Я знов ховаю<br />
Окопну лірику свою.<br />
Й на повен зріст — до того краю,<br />
Де знову бути нам в бою.</p>
<p><em>1944, Тиса-Пюшпекі</em></p>

<div></div>