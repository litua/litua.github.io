<strong>Антонич Богдан-Ігор – Срібні сани</strong>
<p>Не мусили писати віршів,<br />
спокійний мати день, спокійну ніч.<br />
Віднині смак вина мені погіршав,<br />
світ помутнів довкола віч.<br />
Не знаєте страждань поета,<br />
для нього дні — мов шпаги, ночі — гірші,<br />
кожна хвиля має гостроту стилета,<br />
переслідують і гонять ненаписані вірші.<br />
Галки, ворони, гави<br />
лопочуть крилами в ночах і днях.<br />
Рахманна лента слави<br />
за серця не заплатить жах.<br />
Галки, ворони, гави<br />
клюють усі гадки в сувоях втоми,<br />
в божевільнім гоні, без угаву<br />
їдуть серцем сріблястими саньми.<br />
Дуднить, гуде земля,<br />
лящать і свищуть батоги.<br />
О кругойдучий шлях,<br />
клятьба моєї снаги.<br />
Зайві, зайві остроги.<br />
Трійка диких бігунів<br />
гуляє й гризе остроги,<br />
бере під ноги місяця пів.<br />
Курява срібним клубом<br />
топтаний сніг несе.<br />
З рушниці гримнули їм в зуби,<br />
хай щезнуть, пропадуть на все.<br />
А може, ні… Думки несталі.<br />
Нехай стрілою грудь пробита,<br />
нехай торощать далі<br />
мене їх золоті копита.</p>

<div></div>