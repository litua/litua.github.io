<strong>Іван Багряний – Антон-Біда — Герой Труда (Розділ №4)</strong>
<p>Привіт, привіт, брати мої,<br />
Окремо<br />
й всі у масі!<br />
А надто ті, що десь там є<br />
В далекому Донбасі,</p>
<p>Що там лупають антрацит…<br />
Привіт,<br />
привіт,<br />
привіт,<br />
привіт!</p>
<p>Бажаю щастя для краян<br />
І — сто процентів понад плян!<br />
А кому треба, то й сот п’ять,<br />
Щоб було чим<br />
штани латать.</p>
<p>Туди ж забіг і наш Антон…<br />
Пардон —<br />
простіть —<br />
простіть —<br />
пардон! —<br />
Ще трохи — й зрадив би збігця.<br />
Це ж не Антон фіґура ця!</p>
<p>Це — “хтось”,<br />
“совєтський елемент”, —<br />
Ви подивіться в документ!:</p>
<p>Сільрада,<br />
Штемпель і печать…</p>
<p>Живі десь мруть<br />
мерці ж — мовчать.</p>
<p>Не лепське місто та Уфа,<br />
Але<br />
великий Мустафа!</p>
<p>Так, значить, от оцей “Роб-Рой”,<br />
Чи мо’ якийсь “Роєнко”, —<br />
Цей знеосіблений герой, —<br />
В Донбас пішов наш “Е н к о”.</p>
<p>Сказати просто (щоб без риз):<br />
П і д  з е м л ю  х л о п е ц ь  н а ш  п о л і з.</p>
<p>Поліз —<br />
і щез у тьмі шурфа.<br />
Бувай здоровий, Мустафа!</p>
<p>І<br />
І естакади, і хоппри,<br />
Ваґони…<br />
Террикони…<br />
Антон візьми туди й попри, —<br />
Шукай тепер Антона.</p>
<p>Якщо під сонцем йому зась,<br />
Як там його не треба, —<br />
То він з Антона став “Івась”<br />
Й шурх в пекло замість неба.</p>
<p>Сховавсь під землю наш малий.<br />
“Тут, Господи, мене й закрий!<br />
Аж привали камінням, аж…<br />
Аж очі сажою замаж!<br />
Щоби не бачив я й доби,<br />
Та і мене ніхто щоби!”</p>
<p>І обернувсь в ніщо “Івась”, —<br />
Став шахтарем незнаним…<br />
Чудесне місце цей Донбас<br />
Для всіх сиріт і гнаних!</p>
<p>Вже й не “Івась” це,<br />
й не Антон, —<br />
Таке щось,<br />
чорній масі в тон.</p>
<p>А чорноти тут хтось припас!<br />
Чудесне місце цей Донбас!</p>
<p>Усі тут рівні, з чорноти, —<br />
І ти — як він.<br />
і він — як ти.</p>
<p>Та ще як мила чорт припас,<br />
То й мама<br />
не розлучить вас.</p>
<p>Ні,<br />
славне місце наш Донбас!</p>
<p>Сюди втекти, — мов аж в Китай.<br />
Хоч ти питай,<br />
хоч не питай,<br />
Хоч ти шукай,<br />
хоч не шукай,<br />
Хоч ти кричи,<br />
хоч ти гукай…<br />
Тут вже ловцям урвався бас!<br />
О, славний, милий наш Донбас!</p>
<p>Немиті люди — як чорти,<br />
І ти — як всі,<br />
і всі — як ти.</p>
<p>ІІ<br />
Десь там лишилась “шірока”<br />
Ота “страна родная”,<br />
Що місця в ній ані вершка<br />
Антонові немає,<br />
Ані для роду усього,<br />
Ані для імени його.</p>
<p>Лишилась там десь “шірака”!!<br />
Лишилась там “радная”!!!<br />
А тут —<br />
вже місця більш вершка<br />
Антон в цім пеклі має.</p>
<p>Ще й має кайло<br />
і ліхтар,<br />
І чорний став, —<br />
як пролетар.</p>
<p>Вугілля й хліба ж тут —<br />
з а п а с ! !.</p>
<p>Прекрасне місце<br />
наш Донбас!</p>
<p>А що немає мила в плян, —<br />
Ну, що ж…<br />
Раз влучив Мікоян.<br />
Чи інший хтось<br />
з “ясних” кремлян.</p>
<p>ІІІ<br />
Ось так і зник в підземній млі,<br />
Став хлопець мов би тлею.<br />
Немає місця на землі,<br />
То мо’ хоч під землею.</p>
<p>Та й взявсь селюк,<br />
ой, взявся в піт<br />
Об камінь розбиватись, —<br />
Немов хотів десь в інший світ<br />
Крізь землю продовбатись.</p>
<p>І так трощив він твердь німу,<br />
Аж дивувались всі йому, —<br />
І де та сила в нього є?<br />
Аж по три норми видає!!</p>
<p>Всі дивувалися йому.<br />
Лише не знали всі — ч о м у ?</p>
<p>Чому цей хлопець так тремтить?<br />
Куди спішить?<br />
Куди летить?<br />
І в чому сила його є.<br />
Що аж три норми видає?!</p>
<p>Не знав ніхто, що він летить<br />
Нещасною душею<br />
У інший край,<br />
У інший світ<br />
Довбаючи траншею, —</p>
<p>В той світ квіток і голубів,<br />
Що він навіки загубив.</p>
<p>Не знав ніхто, що він з  ж у р б и<br />
Всю силу з себе витис!<br />
О, Господи!.. Хочби… хочби<br />
Крізь землю проломитись!</p>
<p>Що норма й план йому — чуже,<br />
Душі до того байдуже.</p>
<p>Він просто з жаху вглиб заліз,<br />
Щоби ніхто не бачив сліз,<br />
І там він чорну ніч довбе,<br />
Щоби в труді забуть себе.</p>
<p>Ось так селюк наш працював,<br />
Кидаючись душею,<br />
І по три норми видавав,<br />
У інший світ —<br />
до волі й прав<br />
Довбаючи траншею.</p>
<p>Та й сам не зчувсь коли і як<br />
Зробивсь  у д а р н и к о м  козак.</p>
<p>IV<br />
Шумлять вітри.<br />
Пилять хоппри…<br />
Вже наш працює років три…<br />
Чотирі…<br />
П’ятий рік пішов…<br />
Став заростати й рани шов,</p>
<p>В труді забув усі жалі, —<br />
Розбив їх в вуглянім кітлі,<br />
Розбив їх в друзк,<br />
розбив їх в пил<br />
Об блиск праісторичних брил.</p>
<p>І став Антон не той тепер, —<br />
Зробився він, як Гуллівер.</p>
<p>Хазяїн він!<br />
Володар той,<br />
Що за палац обрав забой.</p>
<p>Вже він не тільки “пролетар”, —<br />
Вже він  п о ч е с н и й  став шахтар.</p>
<p>А там — не зчувсь як і коли —<br />
Його<br />
в  г е р о ї  в о з в е л и.</p>
<p>Бо ж труд тяжкий — це був завжди<br />
Уроджений талант Біди!<br />
Це всього роду Божий дар!</p>
<p>То й став в е л и к и й він шахтар:</p>
<p>Одного дня, одного дня<br />
Дістав він О р д е н і звання.</p>
<p>І став він не якась біда, —<br />
Зробивсь Антон<br />
Г е р о й  Т р у д а.</p>
<p>Герой Труда!<br />
Труда Герой! —<br />
Гукнули всі навколо.<br />
А надто ті, що у забой<br />
Не лазили ніколи.</p>
<p>І заздрили усі йому,<br />
Труда Героєві тому.</p>
<p>Отак нещасний наш селюк,<br />
Кидаючись душею,<br />
Із царства туги,<br />
з царства мук<br />
Геть видовбав траншею.</p>
<p>З засудженого без суда<br />
Зробивсь Антон<br />
Г е р о й  Т р у д а.</p>
<p>Лише ніхто не знав про це<br />
(Ані який “Шельменко”),<br />
Хто він такий, Герой оцей,<br />
Хто він такий цей “Енко”.</p>
<p>Згубилось все, без вороття, —<br />
Припало пилом забуття.<br />
Припало шаром чорноти.<br />
О, мій Донбас!<br />
Прекрасний ти!</p>
<p>V<br />
Шумлять вітри.<br />
Пилять хоппри.<br />
Гуркочуть естакади…</p>
<p>Минуле — орден все закрив,<br />
Неначе барикада:</p>
<p>І синє небо,<br />
і ягнят,<br />
І злото нив,<br />
і тихий сад,<br />
І крик братів,<br />
і сум батьків,<br />
Відчай і сльози матерів,<br />
І марш колон…<br />
І пащі псів…<br />
І гул проклять тих голосів,<br />
Що ще й тепер (о, цить, мовчи!)<br />
Кидають серцем уночі,<br />
Ім’я і рід,<br />
село і дім,<br />
І хто він є, шляхом яким<br />
Прийшов сюди, між ці хоппри,<br />
По що і чого ради, —<br />
Усе це Орден геть закрив,<br />
Неначе барикада.</p>
<p>Він ліг на все,<br />
немов печать.</p>
<p>Вітри ж хоч знають —<br />
та мовчать.</p>

<div>




</div>

<p>VI<br />
Отак нещасний наш селюк,<br />
Кидаючись душею,<br />
Із мряки туги, з царства мук<br />
Геть видовбав траншею, —</p>
<p>З засудженого без суда<br />
Зробивсь Антон:<br />
Г е р о й  Т р у д а.</p>
<p>Та й сам боявсь, цей пролетар,<br />
Цей мовчазний і гордий,<br />
Боявся знатний цей шахтар<br />
Заглянути за орден.</p>
<p>Нехай висить.<br />
І все хай там<br />
За ним береться забуття.<br />
Хай починається строфа<br />
Як написав той “Мустафа”.</p>
<p>Хай кане слід вітрів і бур.<br />
Як пил із террикона…<br />
І орден став неначе мур<br />
Для нашого Антона.</p>
<p>За ним він жив.<br />
І гордий труд<br />
Любив свій у “глибинах руд”.</p>
<p>І тільки іноді взавід<br />
Зринало по утомі,<br />
Як вимірав бідівський рід<br />
У тій далекій Комі,</p>
<p>Та ще,<br />
як в радісній порі<br />
Мов вівці паслись трударі…</p>
<p>Цур, цур!.. Гиля!.. Це хтось на зло!<br />
Цього далебі й не було.</p>
<p>І сумував тоді Біда,<br />
Шукав чогось без сліду,<br />
Журився наш Герой Труда…<br />
Ніхто про те не відав.</p>
<p>І нишком слав він сухарі<br />
Якійсь троюрідній сестрі<br />
(Останній в роді),<br />
і хусток,<br />
І зшитків для її діток,</p>
<p>Картоплі ще (бо ж недорід), —</p>
<p>Щоб не загинув зовсім рід!</p>
<p>Він був радий, що десь є ці, —<br />
Хоч ці! —<br />
маленькі корінці.</p>
<p>Нехай живуть. Ростуть! Гляди —<br />
Розквітне знову рід Біди.<br />
Могутній рід!<br />
Усім на злість!<br />
Рід звитяги і слави,<br />
І, хто зна, може ще й колись<br />
Бідівської держави.</p>
<p>А покищо…</p>
<p>VII<br />
…Утікши в труд,<br />
Трудився він “в глибинах руд”.</p>
<p>І пам’ятав,<br />
за що й коли<br />
Його в герої возвели.</p>
<p>Вогонь жалю у нім простиг.<br />
І владі він усе простив.</p>
<p>Забув страждання все своє<br />
І думав, —<br />
може ж Правда є.</p>
<p>А може ж є!<br />
А може ж є!<br />
А може ж<br />
правда ж<br />
таки ж<br />
є!!!</p>
<p>Бо серце людське все ж таки<br />
Не може мучитись віки,<br />
Не може жить в злобі і злі<br />
І всім прощає взагалі<br />
Навіть найбільшу хулу<br />
За ласки крихітку малу.</p>
<p>Отак Антон.<br />
Він зло скостив<br />
І владі він усе простив.</p>
<p>І тільки іноді у снах<br />
Зринали зимні зорі, —<br />
Сосна ввижалася одна<br />
Далеко на Печорі,</p>
<p>Мов сон,<br />
мов привид<br />
з давнини.<br />
І блідла,<br />
меркла<br />
в далині.</p>
<p>VIII<br />
Але не довго було так,<br />
Десь враз прийшла блокада<br />
І того Ордена тяжка<br />
Упала барикада.</p>
<p>Став “викритий” Герой Труда:<br />
“Т а  ц е  ж  н е  “Е н к о”!<br />
Ц е  ж  Б і д а !!!”</p>
<p>Знайшли його,<br />
знайшли ловці<br />
Й на “трудовім Парнасі”,<br />
Пронюхали “герої” ці<br />
Героя на Донбасі!</p>
<p>І закрутилась “чехарда”:<br />
“Т а  ц е  ж  н е  “Е н к о”!<br />
Ц е  ж  Б і д а !!!”</p>
<p>Біда!<br />
біда!!<br />
біда!!!<br />
біда!!!<br />
Став куркулем Герой Труда!!!<br />
Чи топак, пробі, навпаки:<br />
Куркуль<br />
Героєм<br />
став<br />
таки!!!<br />
Обдурені більшовики! —<br />
Чекісти й всі політруки!!</p>
<p>Біда,<br />
біда,<br />
біда,<br />
біда, —<br />
Всіх обдурив Герой Труда.</p>
<p>І завертілась “чехарда”:</p>
<p>“Проклятий “Енко”! От біда…”</p>
<p>ІХ<br />
Закудкудакав телеграф,<br />
Завили телефони,<br />
Так ніби це знайшовся граф<br />
Замість Біди Антона.</p>
<p>Сокоче стрічка, як змія…</p>
<p>Так провалився в пекло я.</p>
<p>Прийшов енкаведе наряд:<br />
Прощайся, кажуть, з сонцем, брат.</p>
<p>Зірвали орден із грудей,<br />
Дали ним в зуби так що й гей,<br />
І повели.<br />
Втоптали в прах<br />
Мене, біду Антона.<br />
І зник я, наче на вітрах<br />
Пилок із террикона.</p>
<p>Розпатрошили так що й жах<br />
(Така от нагорода!),<br />
Геть прокляли на зборах шахт,<br />
Як “ворога народа”,<br />
Зробили пострахом всіх мас…</p>
<p>Бувай здоровий, мій Донбас!</p>
<p>За всі мої старання — приз!:<br />
Сказали:<br />
<b>“Це куркуль проліз!”</b></p>
<p>“Куркуль проліз”…<br />
“Куркуль проліз”…<br />
Такий от приз!<br />
Такий от приз…</p>
<p>Х<br />
За всі мої старання — приз:<br />
Сказали —<br />
“Це куркуль проліз!”</p>
<p>Проліз у шахту, бач куди!<br />
І то чого, подумай ти!</p>
<p>Чого куркуль проліз в забой<br />
Щоб всіх душить, труїти?<br />
Щоби ламати всіх — ой, ой! —<br />
Споруди,<br />
плани,<br />
звіти?</p>
<p>Та де! Ще гірше! Та куди!<br />
Ще гірше!! Він проліз туди…<br />
Ще гірш!!!<br />
Пролізла ця біда<br />
Щ о б и  г е р о є м  с т а т ь  т р у д а !</p>
<p>От бач чого!<br />
Така біда! —<br />
<b>Щоби Героєм стать Труда!</b></p>
<p>Пролізла, бач, щоб обапліч<br />
Дорватись до роботи,<br />
Щоби трудитись день і ніч<br />
І підпливати потом.</p>
<p>Бо в працю змалку він влюбивсь.<br />
Бо для труда<br />
Біда родивсь.</p>
<p>А ще проліз оцей “куркуль”,<br />
Щоб в праці над програму<br />
Черствого хліба заробить<br />
Щодня по кілограму.</p>
<p>От бач чого!<br />
От бач чого!!<br />
Насилу викрили його.</p>
<p>Хвала ж, хвала брачким ловцям —<br />
Хвала єжовським молодцям!</p>
<p>Для отаких хитрющих “птиць”<br />
Єжовських треба рукавиць.</p>
<p>Отак він — наче план підняв,<br />
Аж по три норми виганяв,<br />
Аж потом доливав хоппер…<br />
Та що ж виходило тепер!:</p>
<p>ХІ<br />
Це ж він не чорний антрацит<br />
Довбав в пітьмі забою<br />
А яму Сталіну (ось цить!)<br />
Рив “тихою сапою”.</p>
<p>Хвала ловцям,<br />
хвала людцям,<br />
Єжовським бравим молодцям!</p>
<p>Це ж не вугілля-антрацит<br />
Він гриз в пітьмі забою,<br />
А яму Сталіну, і квит,<br />
Рив “тихою сапою”!</p>
<p>Сапою тихою.<br />
Й на скон<br />
З вугіллям пер на террикон<br />
Того “отця”…<br />
Хвала ловцям —<br />
Єжовським “добрим молодцям”!</p>
<p>Така мара, бач, цей Біда, —<br />
Зробивсь Героєм він Труда,<br />
Він потом доливав хоппер…</p>
<p>А що ж виходило тепер!:</p>
<p>Це ж він не з прірви антрацит<br />
Лупав в пітьмі забою,<br />
А “власть совєтськую” (ось цить!)<br />
Тяв “тихою сапою”.</p>
<p>І день,<br />
і ніч —<br />
все тяв і тяв…<br />
Поки й Труда Героєм став.</p>
<p>Така мара,<br />
така біда, —<br />
Зробилась Лицарем Труда!<br />
І славний Орден доп’яла!<br />
І стала честь їй і хвала!</p>
<p>І все за те,<br />
щ о  р о к і в  з  п ’ я т ь,<br />
Пролізши в ніч забою,<br />
“Куркуль” цей антрацит підряд<br />
Тяв “тихою сапою”.</p>
<p>Так от за те тепер його<br />
Згромили громовиці:<br />
Героя славного того<br />
Взяли у “рукавиці”,</p>
<p>В єжовські тобто.<br />
Всім на страх —<br />
Повергли його<br />
в пил<br />
і прах.</p>
<p>І замість Ордена, йому<br />
Вождь “ордер” дав на Колиму.</p>
<p>ХІІ<br />
Та перш ніж іти в той край,<br />
Пройшов він<br />
через тюрем рай.</p>

<div></div>