<strong>Микола Руденко – Автохтони</strong>
<p>Нелегко зберегти солідний тон<br />
Для мене — несолідної людини:<br />
Отак почуєш слово “автохтон” —<br />
І лізь у словникові холодний.</p>
<p>Блукаючи в інформаційній млі,<br />
Зупинишся над давніми слідами:<br />
Ми — автохтони,<br />
Бо на цій землі<br />
Не з діда–прадіда,<br />
А ще з Адама.</p>
<p>Мільйони літ (що там якісь віки!)<br />
Відбиті на чорноземній сторінці.<br />
Були субтропіки й льодовики,<br />
І ми були —<br />
Майбутні українці.</p>

<div>




</div>

<p>Орали землю, сіяли жита.<br />
Рушали в бій до Змієвого валу,<br />
І нива пращурів — земля свята<br />
Сто сотень поколінь прогодувала.</p>
<p>Та скільки ж нас, що схоплені<br />
в житах,<br />
Кістками арматурили бетони<br />
І гинули в північних болотах —<br />
За те, що автохтони!..</p>
<p>Помовчимо. Бо є колючий дріт.<br />
Є те болото, про котре ідеться.<br />
І є вкраїнський споконвічний рід —<br />
Невже ж переведеться?..</p>
<p><em>21.10.1980</em></p>

<div></div>