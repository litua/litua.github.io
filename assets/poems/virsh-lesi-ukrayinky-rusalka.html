<strong>Леся Українка – Русалка</strong>
<p><em>(Поема в народному стилі)</em></p>
<p>1</p>
<p>Коло річки, у садочку</p>
<p>Маленька хатина, –</p>
<p>У хатині чорнобрива</p>
<p>Молода дівчина.</p>
<p>Щовечора, як зіронька</p>
<p>До місяця сходить,</p>
<p>Молодая дівчинонька</p>
<p>В садочок виходить.</p>
<p>Тож виходить сама з хати</p>
<p>У ясную нічку, –</p>
<p>А тим часом козаченько</p>
<p>Перепливе річку,</p>
<p>Як приверне к бережечку,</p>
<p>Човничок прив’яже, –</p>
<p>Уклониться дівчиноньці,</p>
<p>“Добривечір” скаже.</p>
<p>По садочку собі ходять,</p>
<p>За руки візьмуться,</p>
<p>Розмовляють та радяться,</p>
<p>Коли поберуться.</p>
<p>“Ой коли ж ми поберемось,</p>
<p>Дівчинонько-роже?” –</p>
<p>“Уосени, козаченьку,</p>
<p>Як бог нам поможе!..”</p>
<p>У коханій розмовоньці</p>
<p>Швидко ніч проходить,</p>
<p>Блідне місяць, гаснуть зорі,</p>
<p>І сонечко сходить…</p>
<p>Сіда хлопець у свій човник</p>
<p>Та бере весельце;</p>
<p>Стиснув ручку, махнув веслом:</p>
<p>“Прощай, Ксеню, серце!”</p>
<p>2</p>
<p>Осінь надходить, літо минає,</p>
<p>Вже ж за дівчину козак не дбає.</p>
<p>Вже старостоньки скрізь походжають,</p>
<p>Ксенину ж хату вони минають.</p>
<p>Йдуть до сусіда в новую хату, –</p>
<p>Сватають в його дочку багату!..</p>
<p>Чує Оксеня смутну новину, –</p>
<p>Що свата милий іншу дівчину;</p>
<p>Уже сьогодні їх заручають,</p>
<p>А через тиждень і повінчають…</p>
<p>Наче байдужа дівчина ходить, –</p>
<p>Вийде ж в садочок та й сльози ронить.</p>
<p>Рушнички шиті лежать у скрині,</p>
<p>Вже не клопочуть вони дівчини!</p>
<p>В журбі та в тузі тиждень минає,</p>
<p>По селу ж ходить та “молодая”,</p>
<p>У кожду хату вона вступає,</p>
<p>На дівич-вечір дружок збирає,</p>
<p>І до Оксені заходить в хату, –</p>
<p>Тож на весілля її прохати:</p>
<p>“Прошу, сестрице, тебе, голубко,</p>
<p>За старшу дружку до мене, любко!” –</p>
<p>“Не можу, серце!.. я б і радніша;</p>
<p>За дружку в тебе хай стане інша”.</p>
<p>“Отак, сестрице! отак мовляєш!</p>
<p>Певне, мене ти більш не кохаєш!” –</p>
<p>“Не гнівайсь, серце, за мої речі…</p>
<p>Прийду сьогодні на дівич-вечір!</p>
<p>Тебе, сестрице, я не забуду, –</p>
<p>За старшу дружку у тебе буду”.</p>
<p>(Згодилась, прийде, хоч тяжко дуже.</p>
<p>Вдасть перед милим, що їй байдуже).</p>
<p>Йде молодая весела з хати, –</p>
<p>Смутна Оксеня випроводжати…</p>
<p>3</p>
<p>У суботу в молодої</p>
<p>Та великий збір,</p>
<p>То ж сходяться подруженьки</p>
<p>До неї у двір.</p>
<p>За столом вже молодая</p>
<p>Сіла на посад,</p>
<p>На лавочках всі дружечки</p>
<p>Посідали вряд.</p>
<p>Старша дружка жалібної</p>
<p>Почина співать, –</p>
<p>Виспівує і на очах</p>
<p>Слізоньки тремтять.</p>
<p>“Червоная калинонька,</p>
<p>А біленький цвіт;</p>
<p>Ой чи не жаль тобі, Галю,</p>
<p>Молоденьких літ?..”</p>
<p>“Ой час-пора, отець-мати,</p>
<p>Поблагословить,</p>
<p>Ой час-пора молоденькій</p>
<p>Та гіллячко звить!”</p>
<p>І гіллячко, і віночок</p>
<p>Вже вити пора,</p>
<p>А іще ж то барвіночку</p>
<p>Для вінка нема.</p>
<p>Старша дружка по барвінок</p>
<p>Додому піде,</p>
<p>Бо кращого барвіночку</p>
<p>Немає ніде.</p>
<p>Пішла з жалем дівчинонька</p>
<p>Та у свій садок,</p>
<p>Щоб нарвати барвіночку</p>
<p>Іншій на вінок;</p>
<p>Рвучи його, журливую</p>
<p>Пісеньку співа,</p>
<p>За сльозами ледве може</p>
<p>Вимовлять слова:</p>
<p>“Барвіночку мій хрещатий,</p>
<p>Зелений, дрібний,</p>
<p>Ой, я ж тебе викохала,</p>
<p>Хороший, рясний!</p>
<p>Я ж садила, поливала</p>
<p>Тебе навесні,</p>
<p>Я ж думала, на віночок</p>
<p>Здасися мені!</p>
<p>Здався тепер, барвіночку,</p>
<p>Не мені, другій, –</p>
<p>Бодай би зсох, бодай зов’яв,</p>
<p>Барвіночку мій!..”</p>
<p>Тож нарвала барвіночку,</p>
<p>Віночок звила,</p>
<p>Походила по садочку,</p>
<p>Над річку пішла.</p>
<p>Подивилась у водицю</p>
<p>На личко своє,</p>
<p>Тихо, тихо промовила:</p>
<p>“Горенько ж моє!</p>
<p>Вродо моя хорошая,</p>
<p>Нащо ти цвітеш?</p>
<p>Без доленьки на сім світі</p>
<p>Марне пропадеш!</p>
<p>Нема щастя, нема долі,</p>
<p>Лиш врода сама…</p>
<p>І кохання зневажене,</p>
<p>Дружини нема!</p>
<p>Забув мене мій миленький,</p>
<p>Іншу полюбив,</p>
<p>І навіки мою долю</p>
<p>Та й занапастив!</p>
<p>То ж він завтра із другою</p>
<p>Піде під вінець…</p>
<p>А я собі під водою</p>
<p>Знайду вже кінець!”</p>
<p>Промовила теє слово,</p>
<p>Стала на горбок…</p>
<p>Нема, нема дівчиноньки,</p>
<p>Лиш плавле вінок.</p>
<p>4</p>
<p>Вже ж минуло з того часу</p>
<p>Аж три довгі роки,</p>
<p>Як втопилась дівчинонька</p>
<p>У річці глибокій.</p>
<p>Гуля всюди тая слава,</p>
<p>Та вже перестала,</p>
<p>А дівчина під водою</p>
<p>Русалкою стала.</p>
<p>Та не має русалонька</p>
<p>І там супокою:</p>
<p>Не втопила свого лиха</p>
<p>Навіть під водою!</p>
<p>Чи таночок з русалками</p>
<p>При місяцю водить,</p>
<p>То все їй той козаченько</p>
<p>З мислоньків не сходить.</p>
<p>Або сяде, чеше коси</p>
<p>У темному гаю,</p>
<p>Її ж думка круг хатини</p>
<p>Милого витає.</p>
<p>Всі русалки, мов рибоньки,</p>
<p>Веселії грають,</p>
<p>А у неї завжди хмари</p>
<p>Чоло укривають.</p>
<p>Тільки ж то їй і розваги,</p>
<p>Як молодик зійде, –</p>
<p>Проти хати миленького</p>
<p>На бережок вийде;</p>
<p>Вийде, ходить по бережку,</p>
<p>Тихенько співає,</p>
<p>Чи не вийде милий з хати, –</p>
<p>Усе виглядає.</p>
<p>А як зайде місяченько,</p>
<p>Почина світати, –</p>
<p>Тихо пливе русалонька</p>
<p>В підводні палати.</p>
<p>5</p>
<p>Як навесні починає</p>
<p>Крига розтавати,</p>
<p>Збираються русалоньки</p>
<p>До моря гуляти.</p>
<p>Пливе з ними і дівчина</p>
<p>Гуляти до моря, –</p>

<div>




</div>

<p>У чужий край, у далекий,</p>
<p>Тікати од горя…</p>
<p>Не втече пак! ніщо її</p>
<p>Вже не розважає,</p>
<p>Навіть і там, в чудовому</p>
<p>Південному краю.</p>
<p>Її сестри на дні моря</p>
<p>По пісочку ходять</p>
<p>Шукать перлів та коралів,</p>
<p>І таночки водять.</p>
<p>Веселії, безжурнії</p>
<p>Ті легкі таночки!</p>
<p>То граються із рибками,</p>
<p>То роблять віночки;</p>
<p>Вона ж сидить геть окремо,</p>
<p>До їх не вступає,</p>
<p>Та безкраї свої думки</p>
<p>Думає, гадає.</p>
<p>Дожидає, коли з того</p>
<p>Хорошого краю</p>
<p>Повернуться русалоньки</p>
<p>До рідного гаю.</p>
<p>Діждалася, вертаються</p>
<p>Русалки додому</p>
<p>В темну нічку, серед бурі,</p>
<p>Блискавиці й грому.</p>
<p>Та й у серці в русалоньки</p>
<p>Спокою немає, –</p>
<p>І грім отой немов її</p>
<p>Трохи розважає.</p>
<p>Вернулася, а тим часом</p>
<p>Вже й літо настало,</p>
<p>А там жнива, бо і жито</p>
<p>Поспівати стало.</p>
<p>І виходить русалонька</p>
<p>В поле виглядати,</p>
<p>Чи не вийде її милий</p>
<p>На лан жита жати.</p>
<p>Вийшов милий з дружиною</p>
<p>На лан жито жати,</p>
<p>І дитинку під копою</p>
<p>Положили спати;</p>
<p>А сами серпи побрали</p>
<p>І постать займають,</p>
<p>Та вдвох собі лагідненько,</p>
<p>Любо розмовляють.</p>
<p>Русалонька на ту пару</p>
<p>Тільки подивилась,</p>
<p>Змінилася у личеньку,</p>
<p>За серце схопилась;</p>
<p>Потім знову подивилась,</p>
<p>Промовила тихо:</p>
<p>“Побрався ти, козаченьку,</p>
<p>Та на своє лихо!</p>
<p>Не завжди там буде щастя,</p>
<p>Де твоя хатина, –</p>
<p>Зостануться сиротами</p>
<p>Жінка і дитина!</p>
<p>Будеш знати, козаченьку,</p>
<p>Як русалка любить,</p>
<p>Скоро ж тебе те кохання</p>
<p>З сього світу згубить!”</p>
<p>Те мовляла, одпливала</p>
<p>У свої палати</p>
<p>І милого не ходила</p>
<p>Більше виглядати…</p>
<p>6</p>
<p>Стала слава на все село,</p>
<p>Стали поговори, –</p>
<p>Все за того козаченька,</p>
<p>Що чорнії брови.</p>
<p>Ой казали, говорили</p>
<p>По всім селі люде:</p>
<p>“Та вже з того козаченька</p>
<p>Нічого не буде!</p>
<p>Як день божий, смутний ходить</p>
<p>Та думку гадає,</p>
<p>Та щоночі йде над річку,</p>
<p>До темного гаю”.</p>
<p>Славлять люди – і дружина</p>
<p>Журиться, бо знає,</p>
<p>Чого милий у гай темний</p>
<p>Щораз доходжає.</p>
<p>То в гай ходить, то в садочок,</p>
<p>Де жила дівчина;</p>
<p>Бачить мила й знає добре,</p>
<p>Чия то причина…</p>
<p>Не вважає козаченько</p>
<p>На ті поговори,</p>
<p>В його серці туга в’ється</p>
<p>Та лютує горе.</p>
<p>Пішов якось у садочок</p>
<p>У місячну нічку,</p>
<p>Походив там коло хати,</p>
<p>Потім в гай над річку.</p>
<p>Пішов, ходить бережечком</p>
<p>Та думку гадає,</p>
<p>Все дивиться на річеньку,</p>
<p>Очей не спускає.</p>
<p>В той час вийшла русалонька</p>
<p>Трохи погуляти,</p>
<p>Потім сіла коло річки</p>
<p>Косоньку чесати;</p>
<p>Побачила козаченька,</p>
<p>Неначе зраділа,</p>
<p>Усміхнулась, – лиш на личку</p>
<p>Щось дуже збіліла.</p>
<p>Ходить смутний козаченько</p>
<p>Та думку гадає,</p>
<p>А русалка чеше коси</p>
<p>Та пісню співає:</p>
<p>“Любий козаче, чого ти ходиш</p>
<p>Смутний по темному гаю?</p>
<p>Слухай, козаче, пісню русалки, –</p>
<p>Тож я для тебе співаю!</p>
<p>Ой чи забув ти, серце-козаче,</p>
<p>Пісню, що мила співала?</p>
<p>Ой чи забув ти тую дівчину,</p>
<p>Що тебе вірно кохала?</p>
<p>Коли забув ти, – чого ж ти ходиш,</p>
<p>Дивишся пильно у воду?</p>
<p>Наче шукаєш у тій водиці</p>
<p>Згублену милую вроду!</p>
<p>Ох не забув ти, серце-козаче,</p>
<p>Пісні, що мила співала!</p>
<p>Ой не забув же тої дівчини,</p>
<p>Котра так щиро кохала!..</p>
<p>Як не забув ти, – ходи до мене!</p>
<p>Я твоя першая мила!</p>
<p>Зраду забуду, любити буду</p>
<p>Тебе, як перше любила!</p>
<p>Я вже не тая, що була перше</p>
<p>(Лиш не забула кохати!), –</p>
<p>Я вже русалка – і під водою</p>
<p>Маю осяйні палати.</p>
<p>В мене палати кращі од царських,</p>
<p>Із дорогого кришталю,</p>
<p>В мене віночок з чистого злота,</p>
<p>З перлів дрібних та коралю:</p>
<p>Все те для тебе дам я, козаче,</p>
<p>Тії палати й віночок,</p>
<p>Всіх зберу подруг, будем для тебе</p>
<p>Легкий водити таночок.</p>
<p>Любий козаче, йди ж ти до мене!</p>
<p>Я твоя першая мила,</p>
<p>Зраду забуду, любити буду</p>
<p>Тебе, як перше любила!”</p>
<p>Козак слуха тую пісню,</p>
<p>Слуха, умліває, –</p>
<p>А русалонька до нього</p>
<p>Руки простягає.</p>
<p>Біжить милий до русалки,</p>
<p>Та й не добігає,</p>
<p>Бо із річки – русалочок</p>
<p>Юрба випливає;</p>
<p>Обступили козаченька,</p>
<p>В гаю залунало, –</p>
<p>Наче крик, неначе регіт, –</p>
<p>Далі тихо стало…</p>
<p>Тихо, тихо з неба світить</p>
<p>Промінь місяченька,</p>
<p>Сидить тая русалонька</p>
<p>Біля козаченька.</p>
<p>Похолонув козаченько,</p>
<p>Не чує, не баче,</p>
<p>Як над ним його кохана</p>
<p>Вбивається, плаче:</p>
<p>“Чи се ж тії карі очі,</p>
<p>Що я цілувала,</p>
<p>Чи се ж теє біле личко,</p>
<p>Що я милувала?</p>
<p>Ой чи се ж той козаченько,</p>
<p>Що я виглядала?</p>
<p>Вже ж не гляне він на мене, –</p>
<p>Дарма виглядати!</p>
<p>Вже ж моєму миленькому</p>
<p>Світу не видати!</p>
<p>Не озветься до своєї</p>
<p>Любої дівчини –</p>
<p>Він німий лежить, холодний</p>
<p>З моєї причини.</p>
<p>Ой забула б я, мій милий,</p>
<p>І горе, і зраду,</p>
<p>Лиш устав би ти до мене,</p>
<p>Дав мені пораду!</p>
<p>Нещаслива годинонько,</p>
<p>Що ж я наробила?</p>
<p>Ой нащо ж я свою долю</p>
<p>Та й занапастила!”</p>
<p>І знов тихо, з неба світить</p>
<p>Промінь місяченька.</p>
<p>Ломить руки русалонька</p>
<p>Біля козаченька.</p>

<div></div>