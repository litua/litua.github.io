Костенко Ліна – Чекаю дня, коли собі скажу…<p>Чекаю дня, коли собі скажу:<br />
оця строфа, нарешті, досконала.<br />
О, як тоді, мабуть, я затужу!<br />
І як захочу, щоб вона сконала.<br />
І як злякаюсь: а куди ж тепер?!<br />
Уже вершина, де ж мої дороги?<br />
…Він був старий. Старий він був. Помер.<br />
Йому лизали руки епілоги.<br />
Йому приснився жилавий граніт.<br />
Смертельна туга плакала органно,<br />
Він Богом був. І він створив свій світ.<br />
І одвернувся: все було погано.<br />
Блукали руки десь на манівцях,<br />
тьмяніли фрески і пручались брили.<br />
Були ті руки в саднах і в рубцях —<br />
усе життя з камінням говорили.<br />
Вже й небо є. А стелі все нема.<br />
Пішли дощі. Хитались риштування.<br />
Внизу ревла і тюкала юрма.<br />
Вагою пензля металися вагання.<br />
А він боявся впасти на юрму.<br />
Сміялись в спину скіфи і етруски.<br />
І він зірвавсь. Не боляче йому,<br />
бо він розбився на камінні друзки.<br />
І ось лежить. Нема кому стулить<br />
його в одне на плитах базиліки…<br />
Прокинувся. Нічого не болить.<br />
Все віднялось. І це уже навіки,<br />
Нажився він. І недругів нажив.<br />
Було йому без року дев’яносто.<br />
Життя стужив і друзів пережив,<br />
і умирав зажурено і просто.<br />
Важкі повіки… стежечка сльози…<br />
і жаль безмірний однієї втрати:<br />
“В мистецтві я пізнав лише ази.<br />
Лише ази! Як шкода умирати…”<br />
Земля пером. Чудний був чоловік.<br />
Душа понад межею витривалості.<br />
Щоб так шукати, і за цілий вік —<br />
лише ази! — ні грана досконалості.</p>

<div>




</div>

<p>Ти, незглибима совісте майстрів,<br />
тобі не страшно навігацій Лети!<br />
Тяжкий був час. Тепер кого не стрів, —<br />
усі митці, художники й поети.<br />
Всі генії.<br />
На вічні терези<br />
кладуть шедеври у своїй щедроті.<br />
Той, хто пізнав в мистецтві лиш ази,<br />
був Мікеланджело Буонарроті.</p>
<p>автор: <strong><a href="http://onlyart.org.ua/?page_id=5118">Ліна Костенко</a></strong></p>

<div></div>