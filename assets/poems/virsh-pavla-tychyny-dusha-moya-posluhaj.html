<strong>Павло Тичина – Душа моя — послухай!..</strong>
<p>Душа моя — послухай! —<br />
Як яблуня в цвіту.<br />
Моє життя, — кохана, —<br />
Мов срібнотканий сон.</p>
<p>Життя моє — молитва<br />
Всевладниці Красі,<br />
Горіння — розцвітання<br />
В огні квіток-думок.</p>

<div>




</div>

<p>Я стежу за хмарками,<br />
Ловлю їх світлий сум.<br />
Ах, серце ж те все в пісню<br />
Чудову переллє!</p>
<p>Як ніч розкриє книгу —<br />
Я радо йду в свій храм.<br />
А в нім лиш зорі, зорі,<br />
А в нім поля, поля…</p>
<p>Мов жрець, той жрець — послухай! —<br />
Молюсь, горю в огні.<br />
Бо на душі, — кохана, —<br />
Одно: люблю, люблю…</p>
<p><em>(1915)</em></p>

<div></div>