Юрій Андрухович – Юрцьо Дрогобич<p>Юрцьо Дрогобич, на прізвисько теж Котермак,<br />
поночі крався v вежу, з якої все видко, —<br />
сходи рипіли, тремтіла над оком зоря.<br />
Все, що ти можеш, — пізнати невидимий рух<br />
війн і чуми, і вогненних коліс<br />
на темному атласі ночі.<br />
Все, що ти годен, — здійматись у вежу,<br />
папі писати цидулу про недорід<br />
і розмовляти латиною там,<br />
де від тебе чекають самопожертви.</p>
<p>Пахло щурами. З вежі виднівся космос.<br />
Юрцьо, ректор Болонського etcetera,<br />
бачив у небі всілякі країни світу.<br />
Все, що ти бачиш, — хіба що хвіст<br />
від комети, яка розцвіла<br />
над чернечими снами Європи.<br />
Все, що ти видиш, — хіба що качан,<br />
дірка від бублика, слід чумацької валки,<br />
що споконвіку мандрує в нікуди<br />
з пахучих вогнем україн.</p>

<div>




</div>

<p>Спурхнули нетопирі. Юрцьо побачив<br />
на небі Дрогобич: залатаний мертвими мур,<br />
два костели, дзвіниця і церква св. Юра.<br />
Все, що ти здатен, — закрити при цьому очі.<br />
Згусла в сорочці рана, дірка понура,<br />
всмоктує в тебе таємні пророцтва ночі.<br />
Все, що ти знаєш, — калач, переламаний навпіл,<br />
не зліпиш докупи. Дні твої, наче вода.<br />
Небо запнулося чорним. Дописуєш папі:<br />
сього року, здається, знову рушить орда…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>