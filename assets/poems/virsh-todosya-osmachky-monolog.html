<strong>Тодось Осьмачка – Монолог</strong>
<p><em>Око, око, не дуже бачиш ти глибоко. </em><br />
<a href="http://onlyart.org.ua/?page_id=3694"><em>Т. Шевченко</em></a></p>

<div>




</div>

<p>Коли ти, Боже, рушив світом зорі й води<br />
і випустив на землю тварі і народи,<br />
то мусів би і вічну правду дати їм,<br />
що по заслузі насилає хмари й грім…<br />
щоб кожній нації хоч трохи дати неба<br />
і не ввести в злиденність дух їй<br />
та в занепад.<br />
А то немає правдо… і в твоїх світах<br />
панує боротьби давно відомий жах<br />
за щонайкращу в тебе серед ночі зірку,<br />
щоб стати у раю найпершим при одвірку.<br />
І скрізь супроти України, мов раба,<br />
реве безжалісно нещадна боротьба<br />
всіх складників анархії страшної<br />
серед байдужості та криги світової…<br />
І ми тепер не вирвемо із боротьби<br />
зозулі навіть для весінньої верби,<br />
аби гукала до людей крізь теплі віти<br />
про сонце те, що без утоми світить…<br />
І дух наш, думку затаївши в свисті куль,<br />
шумітиме у світ, як верби без зозуль.<br />
А слово в його стане ще раз серед тлуму,<br />
одягнене в важку одежу лайки й глуму,<br />
і пожене його по кожній стороні<br />
нужда на хліб робити день при дні…<br />
і на високу творчість навіть і неділя<br />
не дасть йому спасенного дозвілля.<br />
Хіба що знов, знеможене, впаде у рів<br />
відпочивати без тепла й розкішних снів,<br />
де просичать гадюки і прокрячуть ґави<br />
про смерть і молодості, і уяви…<br />
І це глухе нічне сичання з криком ґав<br />
узяте буде словом до щоденних справ,<br />
як люта туга за єдиним творчим щастям<br />
з великістю такою, мов святе причастя…<br />
Узяте буде, щоб в осінні вечори<br />
від його вмерти на сусідньому дворі,<br />
аби сказали люди вранці без наруги:<br />
“Напевно, вмерло від таємної недуги”.<br />
Ох ні… Мій Боже! ні! на віки вічні ні…<br />
таку ганьбу зустріти краще у труні<br />
з єдиною лише турботою моєю,<br />
з такою, як і смерть єдина над землею,<br />
що нездійснимістю горить в душі моїй<br />
і через те ще більшає від безнадій:<br />
аби за смерть таку розпука серед терній<br />
труну мою над світом підняла,<br />
і, Боже око, ти на дибі цій модерній<br />
щоб висохло на муках за свої діла!</p>

<div></div>