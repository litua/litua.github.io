<strong>Антонич Богдан-Ігор – Колискова</strong>
<p>Вузли доріг затиснуті на горлах сіл. Знов сняться сни минулі.<br />
Сідають дні, мов птахи, на хатах і розгортають крила вітру.<br />
Скриплять колиски: “Синку, спи, накрию сном тебе, мов листям мирту,<br />
лиш не ходи, хлоп’ятко, в ліс, бо вовк тебе у лісі з’їсть, ой люлі!”</p>

<div>




</div>

<p>Співає на шляху піхота: “Не стелися по землі, барвінку!”<br />
Пан сотник лютий: “Покрутило б язики вам, покручі прокляті!”<br />
Ударило у мідь дороги, мов у жовтий бубон, сонце дзвінко,<br />
кийки проміння б’ють червоним верблем у калюж рудяві лати.</p>
<p>Під спів піхоти сходить вечір. Ще в розприслім сонці сяє зброя.<br />
Вже ніч. До зір пришпилені кокарди літаків. Ніхто не будить<br />
розквітлих квіттям снів дитячих,<br />
і не бачили,<br />
не знали люди,<br />
коли зоря спинилась над колискою майбутнього героя.</p>

<div></div>