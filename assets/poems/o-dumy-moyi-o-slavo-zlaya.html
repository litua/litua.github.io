<strong>Тарас Шевченко – О думи мої! О славо злая!</strong>
<p>О думи мої! о славо злая!<br />
За тебе марно я в чужому краю<br />
Караюсь, мучуся… але не каюсь!..<br />
Люблю, як щиру, вірну дружину,<br />
Як безталанную свою Вкраїну!<br />
Роби що хочеш з темним зо мною,<br />
Тілько не кидай, в пекло з тобою<br />
Пошкандибаю …….<br />
. . . . . . . . . . . . . . . . . .<br />
Ти привітала<br />
Нерона лютого, Сарданапала,<br />
Ірода, Каїна, Христа, Сократа,<br />
О непотребная! Кесаря-ката<br />
І грека доброго ти полюбила<br />
Однаковісінько!.. бо заплатили.<br />
А я, убогий, що принесу я?<br />
За що сірому ти поцілуєш?<br />
За пісню-думу?.. Ой гаю, гаю,<br />
Й не такі, як я, дармо співають.<br />
І чудно, й нудно, як поміркую,<br />
Що часто котяться голови буї<br />
За теє диво! мов пси, гризуться<br />
Брати з братами й не схаменуться.<br />
А теє диво, всіми кохане:<br />
У шинку покритка, а люде п’яні!</p>

<div>




</div>

<p><em>[Друга половина 1847, Орська кріпость]</em></p>

<div></div>