<strong>Павло Мовчан – Біля залізничної колії </strong>
<p>Мелькочуть вагони, порожні, мов ночі,<br />
між ними проміжок все вужчим стає,<br />
укотре намарне розгледіти хочу<br />
чиє на обоччі обличчя… чиє?<br />
Миттєвий проміжок стира чорна пляма,<br />
на усміх ясний натікає мазут,<br />
збігається в крапку тісна чорна рама, —<br />
то в пустку нічну порожнину везуть…<br />
На мить лише іскра квадрат той розсуне,<br />
щоб в прозирку міг ти побачить лице,<br />
і вирваний голос із горла, й відлуння<br />
у шпарку вростає тонким корінцем…<br />
Лице, спалахнувши, миттєво погасне,<br />
до нього не липне ні тьма, ні смола…<br />
Воно зацвітає пречисто, прекрасно,<br />
коли обліта його іскра-бджола…<br />
Напружившись зором, все глибну-вглибаю<br />
у риси знайомі й не можу впізнать…<br />
Мелькочуть вагони — мазут заливає<br />
обличчя, а іскри стріляють з багать…<br />
А слух, закоркований словом єдиним,<br />
не чує ні стукоту гострих коліс,<br />
ні крику, що з чорної щілини лине,<br />
тонким корінцем протинаючи віск…<br />
Хоча б отой крик по губах розібрати…<br />
Чи, може, й мені перейти на той бік,<br />
де часто спалахує світло в квадраті,<br />
на ланки рвучи залізничний потік…</p>

<div>




</div>

<p>***</p>

<div></div>