<strong>Тодось Осьмачка – Сум</strong>
<p>Ой упали сніги на баварські бори,<br />
аж гілляки схилилися вниз,<br />
і над яром присипані пні без кори<br />
мовчазними горбами здулись.<br />
І лежить рівним шаром забілена біль,<br />
витикаючи довгі дубці;<br />
і ворони мовчать, мов примерзлий кукіль<br />
на німіших сучках від мерців.</p>
<p>І в гущaвині світу засніжених рис<br />
бір без вітру гуде в височінь,<br />
і сніги, від гілляк відпадаючи вниз,<br />
дзеленчать на корінні об тінь,<br />
і немає слідів ні із лісу, ні в ліс,<br />
де шепоче щось серцю: засни,<br />
і заходяться очі краплинами сліз,<br />
що вже світ став німий до весни.</p>

<div>




</div>

<p>Бо ворони у нас, мов лісничого ріг,<br />
голосні і зимою в гаях,<br />
де журба не блукає ніде без доріг<br />
і де легко минав її я.<br />
Я сумую, що сліду нема навкруги<br />
в чужолюдній холодній глуші,<br />
що й натяку на щось не покажуть сніги,<br />
аби казкою стало в душі.</p>
<p>Гей, якби мені в царстві лісних колонад,<br />
де виходять кущі, як із рам,<br />
геть забувши буденщини гуркіт і чад,<br />
за пустельного стати царя,<br />
весь ліс і мороз пройти так уночі<br />
до найвищих норвезьких сосон,<br />
щоб аж місяць став гострий, мов леза мечів,<br />
від мого тільки скрипу на трон.</p>
<p>І з життям таким самим, як іній чи сніг,<br />
скандінавську прийняти красу,<br />
чуйно слухаючи, як у жилах моїх<br />
замерзає червоний мій сум…<br />
Та немає у мене тієї душі,<br />
що тримає весь світ у руці, —<br />
і стоїть тихий бір у сипучій глуші<br />
ще сумніший, як білі мерці.</p>

<div></div>