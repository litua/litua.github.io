<strong>Павло Мовчан – Роздвоєння стебла </strong>
<p>Мов соком рослина, я повен тобою,<br />
іменням твоїм запечатано губи,<br />
та зайва сльоза переломить надвоє,<br />
бо надмір тебе — неминуча погуба…</p>

<div>




</div>

<p>Ні дням, ні словам я твоїм неспівмірен,<br />
зоставсь навіть усміх за межами тіла,<br />
так ніби із рук твоїх випав допіру:<br />
бо слідом ступаю непевно й невміло…<br />
Торкнувшись порога, кажу йому:<br />
«Здрастуй!»<br />
В розсохлім повітрі нашукую шпарку.<br />
Вгинаєш ти стегнами сутінь хвилясту,<br />
і світло у зір мій вганяється жарко.<br />
З рамок вечірніх виходить повільно<br />
у перспективу місто блакитне:<br />
мчить тебе поїзд на конях весільних,<br />
крепом уся ти міцно сповита.<br />
—О наповіщо, — дмухаю в розщіп, —<br />
перекидать було сонячне небо? —<br />
Та закипіли копита на площі…<br />
стрічка, мов нічка, в’ється вкруг тебе…<br />
Світлом розтятий, світлом щілястим,<br />
я покликаю ім’я половинне.<br />
Мчать воронії крізь мене гривасто,<br />
в безвість проносять тебе безупинно.<br />
Руки зведу, щоб стулити долоні:<br />
ліва зігнулась, права ж не слуха,<br />
і замість серця коники-коні,<br />
все даленіючи, стукають глухо…</p>
<p>***</p>

<div></div>