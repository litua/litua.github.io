<strong>Микола Руденко – Крило і колесо</strong>
<p>Коліс природа не створила<br />
І навіть не дала ідей.<br />
Зате були у неї крила,<br />
Що в небо кликали людей.</p>
<p>Здригнулося планетне тіло,<br />
Озвався гомін у зірках,<br />
Коли внизу заторохтіли<br />
Колеса на материках.</p>
<p>І все ж земля була, мов кара,<br />
А світ вузький, мов погрібець:<br />
Орел висміював Ікара,<br />
Хихикав підлий горобець.</p>
<p>Але Ікар, нап’явши крила,<br />
Стрибав із вишок та дзвіниць.<br />
Він вішав крила, як вітрила,<br />
І помирав, упавши ниць.</p>
<p>Та десь була у сонці віза,<br />
Якої ще не знав Ікар:<br />
Лише на крилах із заліза<br />
Ти, соколе, злетиш до хмар.</p>

<div>




</div>

<p>Залізо? Хе! Чи ви похмільні?<br />
Не кривдіть матінку святу…<br />
І не один до божевільні<br />
За єресь кинутий оту.</p>
<p>Нікого із людського роду<br />
Вже не дивує наш прорив,<br />
А де ж мудрець, який природу<br />
На колесі перехитрив?</p>
<p>Він більше винайшов, ніж крила,<br />
Хоч не літав його візок:<br />
Він не орлицю, а світила<br />
Собі узяв за образок.</p>
<p>Він дав уяві повну волю:<br />
Намарив грішний чоловік,<br />
Що Сонце котиться по полю<br />
І звозить хліб йому на тік…</p>
<p>Які ж про нього біля ватри<br />
Плітки сусідами плелись?<br />
Які печерні психіатри<br />
Його впокоїли колись?</p>

<div></div>