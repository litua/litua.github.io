<strong>Руданський Степан – Могила</strong>
<p>  В степах, де гриміла<br />
Козацькая сила,<br />
Від світу-потопу<br />
Лежала могила.<br />
Лежала могила,<br />
Як тая цариця,<br />
Що ї зашептала<br />
На сон чарівниця.<br />
І стан її пишний<br />
Трава покривала,<br />
І голову сонну<br />
Калина вбирала.<br />
І гілля калини<br />
Плелося косами,<br />
І кетяги красні<br />
Спадали биндами.<br />
Із лівого боку,<br />
Словами ізрита,<br />
Лежала край неї<br />
Камінная плита.<br />
Чи прошлого пам’ять,<br />
Чи того, що буде, —<br />
Що писано в нії,<br />
Не відають люди.<br />
Як військо, чорнобиль<br />
Стояв на сторожі,<br />
І пісні їй піли<br />
Пташенята божі.<br />
Скажіть мені, люди,<br />
Кому з вас не мила,<br />
Кому з вас не люба<br />
Була та могила.<br />
Зійдітеся ж, люди,<br />
Край дороги станьте…<br />
Стисніть своє серце —<br />
На могилу гляньте!..<br />
Могило-могило!<br />
Ти, пишна могило!..<br />
Де ділися чари,<br />
Краса куди сплила?..<br />
Коса із биндами<br />
Лежить край дороги,<br />
Покошене військо<br />
Доломлюють ноги.<br />
Пройшли тяжкі плуги<br />
Через твоє тіло,<br />
І пишнеє тіло,<br />
Як вуголь, зчорніло…<br />
І тілько лиш камінь<br />
Край нього біліє,<br />
Но вже письмо друге<br />
На ньому рябіє!<br />
І поле чорніє,<br />
Коріння зсихає…<br />
І бусел перистий<br />
По скибах ступає…<br />
Споров плуг тяженький,<br />
Задряпало рало,<br />
І в рани насіння<br />
Нерідне запало.<br />
Запало насіння,<br />
Коріння пускає<br />
І силу чужую<br />
Без жалю спиває…<br />
І в місяців кілька<br />
Край тої могили<br />
З чорнобилем разом<br />
Коноплі вродили!..<br />
Чорнобилю много!<br />
Подивіться, люди!<br />
Но бог святий знає,<br />
Що то за рік буде…<br />
Де була калина,<br />
Там нап’ята буда…<br />
Не верху могили<br />
Чорнобилю груда…<br />
І димить чорнобиль,<br />
Заким запалає…<br />
І “Вічную пам’ять”<br />
Божий птах співає…</p>

<div></div>