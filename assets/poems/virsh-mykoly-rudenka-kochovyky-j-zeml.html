<strong>Микола Руденко – Кочовики й землероби</strong>
<p><strong>1</strong></p>
<p>Навіщо стіни класти? Є колеса.<br />
Є дах із повсті й шкіри. Є степи.<br />
Є різнотрав’я й ковилові плеса —<br />
І все твоє, куди лиш не ступи.</p>
<p>Є вільний рух — возам немає впину.<br />
Є піт, є кров і на дорогах пил.<br />
Не полічити гриви й кінські спини:<br />
Що в небі хмар, що на землі кобил.</p>
<p>Є простір, воля, до якої ласо<br />
З дитинства пнеться войовничий скіф.<br />
Горить кизяк, димком пропахло м’ясо.<br />
Сідайте, друзі! Вистачить на всіх.</p>
<p>Змішавши власну кров з вином Еллади,<br />
Меч окропімо у врочисту мить.<br />
Тепер під зорями немає влади,<br />
Що здатна клятву воїнів зломить.</p>
<p>Ха–ха! Десь там на півночі є люди,<br />
Що приростають пупом до землі.<br />
Вивершують солом’яні споруди<br />
І скніють в них — дорослі і малі.</p>
<p>Волів запрягши в рало корчувате,<br />
Винищують в полях святу траву,<br />
Щоб сіять злаки…<br />
І лише блавати<br />
Нагадують про волю степову.</p>
<p>Ніколи жито не здолає трави,<br />
А стріха — вільний віз кочовиків.<br />
Немає меж для скіфської держави<br />
Серед степів ані серед віків.</p>
<p><strong>2</strong></p>

<div>




</div>

<p>А ті, що землю шкрябали весною<br />
Та часом вибирали мед в дуплі,<br />
Багатство бачили у купі гною —<br />
Тож порпались у ньому і в землі.</p>
<p>Хай кочовик свої шляхи верстає,<br />
Де вранці в полинах ряхтить роса.<br />
Чи тямить він, як зерно проростає,—<br />
Яка це радість і яка краса?</p>
<p>Під стріхою в обіймах домового<br />
Так затишно — хоч три життя живи.<br />
І вистачає хліба до нового,<br />
І вчасно отелились корови.</p>
<p>В воді — русалка, на узліссі — мавка:<br />
Бездушного нічого не було.<br />
Та страшно робиться, як пес загавка:<br />
Чи то не ворог крадеться в село?</p>
<p>Хоч дикий степ щороку люту згубу<br />
Їм посилав — живучі, мов лоза:<br />
Корчуй її, випалюй чи вирубуй —<br />
Вона росте, не сохне, не щеза.</p>
<p>А де сьогодні скіфи, де сармати?<br />
Сліди шукайте в суглинках ровів.<br />
До Адріатики слов’янські хати<br />
Непереможний колосок повів.</p>
<p>Долини кров’ю повнились по вінця —<br />
Ні стріхи, ні коняки, ні стога.<br />
Та бездержавна доля українця<br />
Ще й досі на планеті зберіга.</p>
<p>Болить Дніпро. Степи і ниви голі<br />
Болять, мов теж потрапили за дріт.<br />
Не треба хліба. Дайте волі, волі —<br />
І українець прогодує світ.</p>
<p><em>11.04.1981</em></p>

<div></div>