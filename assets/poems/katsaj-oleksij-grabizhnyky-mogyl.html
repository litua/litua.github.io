<strong>Кацай Олексій – Грабіжники могил</strong>
<p>В пригод запаморочливому вирі<br />
зненацька впав я на шляхів розкриллі<br />
відчувши що не зможу більше красти<br />
в забутих склепах зоряних династій</p>
<p>І зморений мов динозавр останній<br />
степ сивий зачаївся у чеканні<br />
хоч гучно з пляшки вибиває корок<br />
мій вічно п’яний друг-парапсихолог</p>
<p>Зрадливі гості чорної безодні<br />
ми з ним нерідко як оце сьогодні<br />
скарб відкопавши Дрейків або Дракул<br />
сідали поряд а частіше маком</p>

<div>




</div>

<p>І віщуни щось тихо белькотіли<br />
душа була віддалена від тіла<br />
жовтіло листя з хворого коріння<br />
й під сонцем місце наше було в тіні</p>
<p>А ми з ним нічого не відчували<br />
і кладовища потоптом топтали<br />
й знайшовши манну божеської зливи<br />
в пакетах продавали оте диво</p>
<p>Та ось злодійкуваті наші лиця<br />
невдач зібгала злидня-моровиця<br />
і коло часу навкруги статечно<br />
змика охайна мертва порожнеча</p>
<p>“Ми життєздатні та не життєдайні”<br />
сичим від алкоголю одностайні<br />
і засипає ніч чорнющим глеєм<br />
розритий схил між небом та землею.</p>

<div></div>