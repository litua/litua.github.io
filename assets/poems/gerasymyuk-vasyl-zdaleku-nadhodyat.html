<strong>Герасим’юк Василь – Здалеку надходять…</strong>
<p>Здалеку надходять.<br />
Із душі<br />
тихої –<br />
ще жовта й старовинна…<br />
Афин запах,<br />
потім запах сіна.<br />
Потім ночі, дні й роки – чужі.</p>

<div>




</div>

<p>Афин запах!<br />
Стільки – не зібрать –<br />
гребінками гори прочесати!<br />
Запах сіна афинниковатий,<br />
де сніги,<br />
міста,<br />
сіна стоять…</p>
<p>Де старий, невиспаний візник<br />
звівся! –<br />
на вітрах волосся й руки.<br />
А над ним викруглюються звуки.<br />
Запах обертається,<br />
мов диск.</p>

<div></div>