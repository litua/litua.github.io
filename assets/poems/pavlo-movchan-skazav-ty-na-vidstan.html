<strong>Павло Мовчан – “Сказав: «Ти на відстані» — відстанню стала…” </strong>
<p>Сказав: «Ти на відстані» — відстанню стала,<br />
і півень тебе не сягає вже криком,<br />
вже і дорога потовщала в палець,<br />
і слід затягло у глибини безликі…<br />
Зайві слова — зміст їх неповний,<br />
тільки тепло випромінюю з серця —<br />
голос летить слідкома молитовний,<br />
що, ніби лікоть сорочки, протерся…<br />
Я покликав тебе високо з ночі,<br />
пальці вмерзали в кригу подушки,<br />
та виникали якісь поторочі —<br />
смерті чи страху догідливі служки…<br />
Образ вони, наче мур, розібрали —<br />
не позосталось від тебе ні риски, —<br />
маску мені до лиця прикладали:<br />
чув я металу холодного стиски…<br />
Вираз наміряли — усмішку блазня,<br />
ще й притрусили млою сивини:<br />
— Не сумування у тебе, а празник…<br />
Можеш радіти, — сказали, — віднині…<br />
Бо не здешевіли ваші стосунки,<br />
ви не покривдили словом минуле…<br />
Прагнеш ти мови якого гатунку?<br />
Може, прокльонів? Миттю притулим… —<br />
Боляче губи ламав я до ранку,<br />
півень кричав, неначе й за мене,<br />
тіні трясла на стіні лихоманка,<br />
темряву з ніг витискала зеленість.<br />
Я доторкнувсь до обличчя — личина,<br />
очі прорізані, губи холодні,<br />
зяяла в шибці глуха порожнина —<br />
ти ж виринала, немов із безодні.</p>

<div>




</div>

<p>***</p>

<div></div>