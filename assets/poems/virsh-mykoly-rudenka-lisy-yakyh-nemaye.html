<strong>Микола Руденко – Ліси, яких немає</strong>
<p>Зимові витівки на склі —<br />
Для мене був єдиний ліс,<br />
Бо там. на батьківській землі,<br />
Лиш терен по яругах ріс.</p>
<p>Те, що снувалось на вікні<br />
Серед зимової краси,<br />
Вертали надра кам’яні —<br />
Далеких ер земні ліси.</p>
<p>Вдивляйся в кам’яний шматок:<br />
На ньому око розпізна<br />
І давню гілку, і листок —<br />
Немовби це прийшло з вікна.</p>
<p>Доволі часто мандрував<br />
Я в ті незаймані ліси<br />
І слухав між високих трав<br />
Незнаних звірів голоси.</p>
<p>Співав для мене райський птах,<br />
Наївне серце веселив.<br />
А папороть, як рідний дах,<br />
Ховала від тропічних злив…</p>

<div>




</div>

<p>Раптовий лящ вертав назад ­<br />
Десятник уривав мій сон.<br />
Я мусив напинать канат:<br />
Стеж за баддею, коногон.</p>
<p>Наосліп хльоснувши коня,<br />
Що шахтний барабан крутив,<br />
Рушав я знову навмання<br />
У світ моїх дитячих див.</p>
<p>То був такий щедротний світ,<br />
Якого вже ніде нема.<br />
Бліденькі образи тих літ<br />
На вікна кидає зима.</p>
<p>А я стою біля вікна,<br />
На душу падає те все…</p>
<p>Чи розум наш колись пізна,<br />
Що простір у собі несе?</p>
<p>Для кого космос береже<br />
Десь на прозорому крилі<br />
Ліси, які давно уже<br />
Перевелися на землі?</p>
<p>І на який живий екран<br />
Те малювання упаде?..<br />
Неначе біль окопних ран —<br />
Ліси, яких нема ніде.</p>

<div></div>