<p>Вночі не сплю — скриплю зубами:<br />
Болять потрощені кістки.<br />
А дощ рушає над горбами<br />
Та через гори навпрошки.</p>
<p>Щось у вікні кошлате, чорне.<br />
То ген під кам’яне крило<br />
Гора, немов курчаток, горне<br />
Дощем захлюпане село.</p>
<p>Я шепочу у мертве небо,<br />
Що вже й мені туди пора.</p>
<p>Горни й мене, гора, під себе.<br />
Горни, гора… Горни, гора.</p>

<div>




</div>

<p>Та є у мозку на приміті<br />
Повите в ніжний холодок:<br />
Адже ж лишився в цьому світі<br />
Ще не завершений рядок.</p>
<p>Його вишукую одразу —<br />
Так, як у зливи і вітри<br />
Шукають линву скалолази —<br />
Дерусь на маківку гори.</p>
<p>І птаство на високій ноті<br />
Мені гукне:<br />
— Живи, дідок,<br />
Допоки є в твоїм блокноті<br />
Ще не завершений рядок.</p>
<p><em>24.09.1986</em></p>

<div></div>