<strong>Павло Мовчан – Не відгороджуйсь іменем від світу </strong>
<p>Що знаєш ти про межі? Не членуйсь,<br />
не відгороджуйсь іменем від світу,<br />
не змінюй хутко мінуси на плюс<br />
і не вважай, що стежка — то орбіта.<br />
Рука тобі для того, щоб прийнять<br />
за власну шкіру й кору кострубату,<br />
а осока — щоб осклеп перетять<br />
і визволити душу ще крилату.<br />
Нема межі між ґрунтом та зелом,<br />
іржа ножі з’їдає нещадимо —<br />
усе, що ткалось,— хутко розповзлось,<br />
що рукоклалось — теж пішло за димом.<br />
Ні імені, ні карбів, ані-ні…<br />
одна протяжність сущого тривання,<br />
ночей переливання прямо в дні,<br />
переходів світання у смеркання.<br />
Печалі в радість, втіхи в гіркоту,<br />
життя у смерть і навпаки — щомиті<br />
переливання густі в рідкоту.<br />
І вічністю всі об’єми розмиті.<br />
То й наповіщо всі ті імена,<br />
ота уся окремість, неповторність,<br />
якщо кружля-кружляє вісь земна<br />
і мелють, мелють нещадимі жорна?<br />
А ти — це я, це — він, вона, воно,<br />
це — світ увесь, що зведений до тебе.<br />
І не чикриж, як жерсть, як полотно,<br />
ні вічності, ні простору, ні неба.</p>

<div>




</div>

<p>***</p>

<div></div>