<strong>Осип Маковей – Налетіла куля з поля…</strong>
<p>Налетіла куля з поля,<br />
забриніла, як пчола,  —<br />
дійся, дійся, божа воля,<br />
як така козацька доля,  —<br />
куля в груди застрягла.</p>
<p>Впав козак, не може встати,<br />
ще раз глянув навкруги:<br />
«Ах, прегарні сі Карпата!<br />
Тут би жити, не вмирати,<br />
та убили вороги.</p>

<div>




</div>

<p>Тільки й щастя, що вмираю<br />
на землі моїх братів;<br />
тільки й смутку, що не знаю:<br />
може, й з рук їх тут конаю<br />
за провини ще дідів.</p>
<p>Вже готова є могила,<br />
не могила, а гора;<br />
буде душенька тужила,<br />
де є Україна мила,  —<br />
так далеко до Дніпра!»</p>
<p>Без китайки, без калини<br />
поховали козака,<br />
тільки вітер Верховини<br />
поніс вістку до родини…<br />
Що за доленька гірка…</p>
<p><em>1915</em></p>

<div></div>