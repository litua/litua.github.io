Сергій Жадан – Що вона потім робила, куди пішла…<p>Що вона потім робила, куди пішла,<br />
з хусткою в рукаві й каблучкою на мізинці,<br />
коли її темне вікно роз’їдала імла,<br />
як іржа роз’їдає старі есмінці?</p>
<p>Курила бельгійський тютюн,<br />
міцніший, ніж зазвичай.<br />
Сварилася з поліцейськими – п’яна і грізна.<br />
Любила сухе вино, пила у фаст-фудах чай –<br />
індійський, мов океан,<br />
чорний, як власна білизна.</p>
<p>Й пила за те, що ніхто не зможе її знайти,<br />
за те, що проймається спокоєм<br />
душі золота матерія.<br />
Лежала на теплому спальнику –<br />
оголена, мов дроти,<br />
тиха, наче вода, сонна, ніби артерія.</p>

<div>




</div>

<p>Що по ній залишилось? Якісь борги,<br />
які я поволі сплачував, книги і мапи,<br />
якісь випадкові друзі, якісь вороги,<br />
яких я насправді не знав,<br />
хоч насправді мав би.</p>
<p>Лишилися речі в її шухляді, ніби в журбі,<br />
календарик із її місячними,<br />
щоби я не міг помилитись.<br />
Лишилась бритва, яку я врешті забрав собі,<br />
і завжди різав обличчя,<br />
намагаючись поголитись.</p>
<p>автор: <strong><a href="http://onlyart.org.ua/?page_id=48360">Сергій Жадан</a></strong></p>
<p></p>

<div></div>