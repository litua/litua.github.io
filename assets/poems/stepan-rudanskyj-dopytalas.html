<strong>Степан Руданський – Допиталась</strong>
<p>Прийшов мужик із празника,<br />
Празник добре вдався:<br />
Посиніла кругом шия,<br />
І чуб підійнявся.</p>
<p>Прийшов в хату — ані слова…<br />
На лаві сідає.<br />
Аж підходить молодиця,<br />
Мужа оглядає:</p>

<div>




</div>

<p>«А чого то в тебе шия<br />
Вкрита синяками?»<br />
«Та то, мабуть, од вишнівки,<br />
Що пив із попами!»</p>
<p>«А хто ж тобі, чоловіче,<br />
Чуба мав намняти?»<br />
А той з лави та до неї:<br />
«А знаєш мовчати?!»</p>

<div></div>