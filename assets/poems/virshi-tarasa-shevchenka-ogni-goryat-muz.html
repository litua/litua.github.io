<strong>Тарас Шевченко – Огні горять, музика грає</strong>
<p>Огні горять, музика грає,<br />
Музика плаче, завиває;<br />
Алмазом добрим, дорогим<br />
Сіяють очі молодії;<br />
Витає радость і надія<br />
В очах веселих; любо їм,<br />
Очам негрішним, молодим.<br />
І всі регочуться, сміються,<br />
І всі танцюють. Тілько я,<br />
Неначе заклятий, дивлюся<br />
І нишком плачу, плачу я.<br />
Чого ж я плачу? Мабуть, шкода,<br />
Що без пригоди, мов негода,<br />
Минула молодость моя.</p>

<div>




</div>

<p><em>[Перша половина 1850. Оренбург]</em></p>

<div></div>