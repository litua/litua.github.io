<strong>Іван Франко – З екзамену</strong>
<p>З іспитової кімнати<br />
Вибіг лютий кандидат;<br />
Збіглось в сінях товариство<br />
І давай його питать:<br />
«Ну, а що, ти здав екзамен?<br />
Маєш вчительський диплом?»<br />
Він мовчить, лиш чорна хмара<br />
Висить над його чолом.<br />
Далі каже: «Ні, камраття,<br />
Правди нині не зійськать!<br />
Той професор зоології –<br />
То тиран і лютий кат!<br />
Три завдав мені питання,<br />
Як закон йому велить,<br />
Два я знав, не знав одного,<br />
І він смів мене спалить!<br />
– Був ти у саду? – питає.<br />
– Був, – говорю сміло я.<br />
– Бачив ти пчолу? – питає.<br />
– Бачив, – кажу сміло я.<br />
– Кілько ж ніг пчола та має?<br />
– Ніг я їй не рахував. –<br />
І за се одно питання<br />
Спік мене, бодай пропав!»</p>

<div>




</div>

<p>13 сентября 1888</p>

<div></div>