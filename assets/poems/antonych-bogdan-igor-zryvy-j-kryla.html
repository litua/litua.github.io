<strong>Антонич Богдан-Ігор – Зриви й крила</strong>
<p><em>Збірка «Привітання життя»(1931)</em></p>
<h4><strong>Ожереди</strong></h4>
<p>І шепотом по полі рознеслося:<br />
на обрій, мов на терези ваги,<br />
хтось в огрядні, пузаті клав стоги<br />
набрякле борошном, товсте колосся.</p>
<p>І зашуміли враз: “Ще зірвемося”.<br />
Так загуділи колоски туги,<br />
бо вітер за чуби гнуздав луги<br />
і торгав горді скирти за волосся.</p>
<p>Бо ж краще їм, як нидіти в млині,<br />
як гинути від жорен тяготи,<br />
щоб вихор їх розмів по далині,</p>
<p>щоби метіль розвіяла осіння.<br />
О, хто не знає ще бажань втекти<br />
з-під млинового сірих днів каміння.</p>
<h4><strong>Орел і літак</strong></h4>
<p>Орел, король просторів, вдаль летів,<br />
над полову мідь піль, синь моря лав,<br />
над опар хмар шлях крил його дрижав.<br />
Враз чути літака на небі спів.</p>
<p>На ворога вид — в серці лють і гнів;<br />
шалені перегони з ним почав,<br />
ставав чорнішим ліс і меншим став,<br />
аж сил нема, до літака присів.</p>
<p>І ми пливем крізь місяці та дні,<br />
самітні в хвилях моря кораблі,<br />
у промахів і сумнівів борні.</p>
<p>І над низи зриваємося злі,<br />
не знаючи, що можна від землі<br />
втекти лиш іноді — та тут на ній.</p>
<h4><strong>Прелюдія</strong></h4>
<p>Такі бувають часом дивні хвилі,<br />
що, сам не знаєш звідкіля, чому,<br />
приходять в ніч, від померків німу,<br />
чи в день, як сонце стане в повній силі.</p>
<p>Далеко бачиш — в незчисленні милі,<br />
віддихаєш, дереш на шмаття тьму<br />
і чуєш давню радість, ту саму,<br />
яку в щоденщині згубив ти пилі.</p>
<p>Горбами та низами йдуть дороги,<br />
схвильована морських поверхня грив —<br />
це крізь життя змагання шлях пологий.</p>
<p>Хоча б чоло батіг невдач порив,<br />
не жаль, бо ступенем до перемоги<br />
стає нам кожний, хоч невдалий, зрив.</p>
<h4><strong>Ракета</strong></h4>
<p>Так тихо. Місяць лиш з-за хмар погляне,<br />
порине в чорних тіней знов тенета,<br />
гряде грязька, густа імла з бескета,<br />
повітря є гниле, липке, погане.</p>
<p>Нараз крайнебо від луни багряне,<br />
вогнем угору вистрілить ракета<br />
і задрижить, немов тремка трепета,<br />
мільйоном іскор в неба синь розтане.</p>
<p>О! Серце мріє вирватись із лона<br />
тяжкої дійсності, із буднів грунту<br />
в безкрає небо, в соколів околи.</p>
<p>Тут розсипатися в червоні грона,<br />
в криваві розірватись букви бунту,<br />
на землю не вернути вже ніколи.</p>
<h4><strong>Старе вино</strong></h4>
<p>В холоднім сутінку сухого льоху<br />
по стінах тиша кане зерном граду.<br />
І п’яний, м’ятний запах винограду,<br />
й ряди пляшок, що в сповитку із моху.</p>
<p>В цю кучугуру, мов у землю соху,<br />
вбиває час плісні кошлату шпаду.<br />
Пляшки набрякнуть у тісноті спаду<br />
і тріскають, немов струки гороху.</p>
<p>Вино в пісок усякне, червінь рож<br />
увійде в зелень мохового прута.<br />
І ми, буває, нашої також</p>
<p>бажаєм дійсності розбити стіни,<br />
дарма, що, може, кинувши їх пута,<br />
ми б розіллялись на незнані ріні.</p>
<h4><strong>Пожар</strong></h4>
<p>Блакитну плахту неба передер<br />
нараз, мов тишу грім, червоний серп;<br />
мов з ран, булькоче кров огню зі щерб.<br />
В повітрі пах припалений чабер.</p>
<p>Даремно воду ллють з криниць й озер.<br />
Вогонь над голови пузаті верб<br />
підносить косу полум’я, свій герб,<br />
як віяло з рудо-червоних пер.</p>
<p>Стрункою шиєю верх стін і брам<br />
хитає в сторону праву та ліву<br />
з жагою дикою; його жарким устам</p>
<p>кривавим віддиху безмежжя треба.<br />
Та іскрами жбурляє в хмари з гніву,<br />
що сам не може підпалити неба.</p>
<h4><strong>Дощ</strong></h4>
<p>В морях з шафіру плюхкають краплини,<br />
хлюпочуть срібні краплі в сріблі рік,<br />
і гребінь вітру чеше їх відвік,<br />
і сонце п’ють, мов овочі калини.</p>
<p>В цілунках тих ростуть дрібні цятини<br />
у білопері хмари, літа лік;<br />
підносять вгору свій вогнистий бік,<br />
геть утікають від землі долини.</p>
<p>Та вітер вдарить в їх легкі вітрила,<br />
та млу зморозить білогриву в воду,<br />
на землю їх ваги вертає сила.</p>
<p>Нам годі побороть свою природу,<br />
бунт вічно палить, вічно ломим крила<br />
і знов спадаєм на землі колоду.</p>
<h4><strong>Лелеки</strong></h4>
<p>Летіли понад морем раз лелеки<br />
до вирію, до південних країв.<br />
Гаїв, де кипариси, чувся спів,<br />
і усміхались землі їм далекі.</p>

<div>




</div>

<p>Та задрижали вмить від небезпеки,<br />
бо крила їх охляли. Жах глядів.<br />
Та ліс удалі виріс парусів;<br />
всі з щастя криком на вітрил смереки.</p>
<p>Завчасна радість, заміри невдалі,<br />
бо судна в сторону противну мчали,<br />
до півночі грізні дрімали скали.</p>
<p>Так зриви доля нам на інший шлях<br />
зверта не раз; з розпукою в очах,<br />
що хід їх, бачимо, в чужих руках.</p>
<h4><strong>Свічка</strong></h4>
<p>В малій кімнаті стіни, наче руки,<br />
тримають полохливу тишу в жмені.<br />
Сіріють тіні просиво-зелені,<br />
самітня свічка блимає зо скуки.</p>
<p>Шушукають якісь далекі звуки.<br />
А гнотик, в восковім їздець стремені,<br />
свої маріння топить дивні, безіменні,<br />
мов стеарин, блідим вогнем ошуки.</p>
<p>І тухне, й знов палахкотить ясніше,<br />
хоч все заснуло, хоч у сні все дише,<br />
хоч палить власне тіло біло-срібне,</p>
<p>хоч нищить ніч його все нижче й нижче<br />
й ним темряву, мов гудзиком, застібне.<br />
До свічки наше серце є подібне.</p>
<h4><strong>Божевільна риба</strong></h4>
<p>Дзюрить, дзичить, дзюрчить, дзирчить вода,<br />
мелодії грає на каміння флейті,<br />
а в білих пін хвилястогривім рейді<br />
риб щічки розцвітають з глибу дна.</p>
<p>Над плесо вискочила з них одна,<br />
та, сонця колесом побита в леті,<br />
упала вниз. Відтоді є в хвиль меті<br />
самітня та німа, хоч молода.</p>
<p>Поете! Чорний шлях твій, чорна скиба,<br />
не заспокоїть сірини багонце<br />
чужа ржа біржі, гниль коржава гриба.</p>
<p>І мрій снуєш срібнясте волоконце,<br />
і вверх глядиш, мов навіжена риба,<br />
яка побачила хоч раз вже сонце.</p>
<h4><strong>Баклажани</strong></h4>
<p>З-за шиб проміння жмут, мов блиск омани,<br />
осіннім усміхом з далеких лук<br />
бренькливі мухи манить на рундук.<br />
Мандрують хмарою дрібні прочани</p>
<p>й глядять очима, повними пошани,<br />
як сиве павутиння в’є павук<br />
й в вікні від дотиків охлялих рук<br />
блідо-червоні спіють баклажани.</p>
<p>На грядці їх застала осінь рання,<br />
як ще були зелені, молоді;<br />
тепер крізь скло читають хмар письмо.</p>
<p>Так наші мрії, заміри, бажання<br />
перейдуть часто в дійсність аж тоді,<br />
коли від себе їх відірвемо.</p>
<h4><strong>Стратосфера</strong></h4>
<p>Є світ над нами високо такий:<br />
без бур, без туч, без хуг, без гроз, без граду,<br />
що в літній день житам приносить зраду,<br />
що в очі б’є квіток, неначе кий.</p>
<p>І не пече полудня жар палкий,<br />
лиш тиша має там безмежну владу,<br />
й не дасть шаліти хижому торнаду,<br />
й мовчанням шепотить німі казки.</p>
<p>Однак не можна жити там нікому,<br />
бо лютий холод палить гірш від грому<br />
і найсильніші крила вмить поломить.</p>
<p>Безбарвна сивина колотить розум.<br />
Так і життя без бур, борні, утоми<br />
нас тишею здавило б і морозом.</p>
<h4><strong>Метеор</strong></h4>
<p>“Де батьківщина, де твоя, скажи.<br />
Якої син планети чи комети,<br />
які твій лет міжсвітний має мети,<br />
де перед мандрами давніш ти жив?</p>
<p>Міжзірний волокито та бродяго,<br />
в безкраю безвість пущений в крутіж, —<br />
сліпучий, ярий спижу, що гориш<br />
на вежі світу полум’яним стягом.</p>
<p>Незбагнений в рахунку астрономів,<br />
уроджений в височині німій,<br />
навіщо в низині шукаєш дому,</p>
<p>на власнім гробі кам’яна статує?”<br />
— Поете, не журись. Упадок мій<br />
жар мого серця від зими врятує.</p>
<h4><strong>Соняшник</strong></h4>
<p>Солом’яні, руді, мутні краски<br />
вже осінь пензлем сонця по городі<br />
розкидує, й старій, гнилій колоді<br />
подібні барвою стають листки.</p>
<p>На старість жовкнуть гарбузи тяжкі,<br />
горох журливо хилиться, та й годі.<br />
Босоніж буйний вітер біг по броді,<br />
ногами топче мокрими стручки.</p>
<p>І опустіє лан, що цвів у літі.<br />
Зістанеш ти самітний та німий,<br />
в блиск дивлячись, що вічно той самий.</p>
<p>Хай дощ, хай буря, хай зів’януть квіти,<br />
осліпнеш, почорнієш, та глядіти<br />
не перестанеш ти ні… ми.</p>
<h4><strong>Кода</strong></h4>
<p>Шумить життя журливе жовте жито,<br />
подій хитає повні колоски.<br />
Додолу вітер гне плоди важкі,<br />
як спіє зерно людських мрій налите.</p>
<p>І провіває синє неба сито<br />
пшеницю діл крізь зір дрібні зірки.<br />
Змагання, мов повою колоски,<br />
оплотом обплели землі корито.</p>
<p>Дорогу нам не стелять тільки рожі,<br />
навпроти віє вітер сніговий,<br />
на скелі пнемось гострі, непригожі.</p>
<p>Благословенний шляху грозовий!<br />
Як намагатися й впадати можеш,<br />
щасливий, друже, ти, бо ще живий.</p>

<div></div>