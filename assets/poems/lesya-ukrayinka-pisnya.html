<strong>Леся Українка – Пісня</strong>
<p>Чи є кращі між квітками<br />
Та над веснянії?</p>
<p>Чи є в житті кращі літа<br />
Та над молодії?</p>
<p>Цвітуть квіти веснянії,<br />
Швидко й посихають.</p>
<p>Мої літа найкращії<br />
Марно пропадають!</p>
<p>Не всихайте, пишні квіти,<br />
Цвітіть хоч до літа!</p>

<div>




</div>

<p>Пождіть літа, доля прийде,<br />
Не тікайте з світа!</p>
<p>Двічі на рік пишні квіти<br />
Та не процвітають;</p>
<p>В житті літа найкращії<br />
Двічі не бувають.</p>
<p>Та ще ж квіти не посохли,<br />
Рута зелененька, –</p>
<p>Не журися, дівчинонько,<br />
Ще ж ти молоденька!</p>

<div></div>