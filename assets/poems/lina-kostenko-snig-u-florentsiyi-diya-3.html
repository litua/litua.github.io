<strong>Ліна Костенко – Сніг у Флоренції. Дія 3</strong>
<p>Сад по коліна в білому тумані. Кують світанок молоточки птиць.</p>
<p>З’являються невиспані <i>ченці</i>, у чорних рясах — як рухомі тіні.<br />
Один — із фоліантом під пахвою.</p>
<p><i>Перший монах</i></p>
<p>Ну, вже отут. Усі ще сплять. Дограєм.</p>
<p><i>Другий монах</i></p>
<p>Ні, трохи далі. Знов хтось переб’є.</p>
<p><i>Перший монах</i></p>
<p>Що за життя? Отак і повмираєм,—<br />
все хтось дограти в шахи не дає.</p>
<p><i>Другий монах</i></p>
<p>А що ж ти зробиш, коли гра запретна?<br />
Абат казав, що вгодна сатані.</p>
<p><i>Перший монах</i></p>
<p>Чкурнем у ліс?</p>
<p><i>Другий монах</i></p>
<p>Дак брама ще заперта.</p>
<p><i>Перший монах</i></p>
<p>Є незапретна дірка в бузині.</p>
<p><i>Другий монах</i></p>
<p>(оглянувши себе критично по периметру)</p>
<p>Це не для нас. Вживаєм дужо страви.</p>
<p><i>Перший монах</i></p>
<p>Ну, спробуй, ну!</p>
<p><i>Другий монах</i></p>
<p>Якби ж то я проліз!</p>
<p><i>Перший монах</i></p>
<p>(руками прогорнувши бузину)</p>
<p>А там диви, які високі трави!<br />
Який густий і несходимий ліс!</p>
<p>Туман у кручах… і луги… і стежка…<br />
Яке село по той бік вдалині!<br />
Отож він — шась! Хіба за ним устежиш?<br />
Велике діло — дірка в бузині.</p>
<p><i>Другий монах</i></p>
<p>Давай сюди, оно густіші віти.<br />
Дограєм хутко. Де твій фоліант?</p>
<p><i>Перший монах</i></p>
<p>Але чому розсипані тут квіти?<br />
У нас в саду нема таких троянд.</p>
<p><i>Другий монах</i></p>
<p>А й справді, глянь, ще навіть не зів’яла.<br />
І лілія. І пахне. Ну й діла!</p>
<p><i>Перший монах</i></p>
<p>Колись ми у Флоренції стояли,<br />
там отака в гербі у них була!</p>
<p><i>Другий монах</i></p>
<p>Ти звідки знаєш? Ти бував у битвах?<br />
Ти воював? За кого з королів?</p>
<p><i>Перший монах</i></p>
<p>Ні. Я чернець. Я хоронив убитих.<br />
Святий Мартин жаліти всіх велів.</p>
<p><i>Другий монах</i></p>
<p>То гарний герб, якщо на ньому квітка.</p>
<p><i>Перший монах</i></p>
<p>Вона давно вже скупана в крові.</p>
<p><i>Другий монах</i></p>
<p>Але оця, посеред саду, звідки?!<br />
А що ото блищить у кропиві?</p>
<p>Ой, знак лихий,— то дзеркальця уламок.<br />
Чого він тут, між яблунь і між слив?<br />
Закинуть треба. Хто тут був під ранок?<br />
Ні, не дістану, руки пожалив.</p>
<p><i>Перший монах</i></p>
<p>Та кинь його! Постав свічу в каплиці.<br />
Який туман піднявся з низини!<br />
Тут, може, ті луарські чарівниці<br />
вночі кисіль варили з бузини.</p>
<p><i>Другий монах</i></p>
<p>А де старий? Бувало, сторожує.<br />
Було б не зайво завести і пса.<br />
Наш монастир із кручею межує,<br />
тут можуть бути різні чудеса.</p>
<p>Хтось уночі малину поколошкав.<br />
На риштуваннях сходи поваляв.<br />
Ти бачиш — повиламувані дошки,<br />
хтось уночі тут дошками шпурляв!</p>
<p>Що тут було? Які нічні події?<br />
Чи сили зла вчинили цей погром?<br />
Чи привиди блукали? Чи злодії<br />
проникли в сад ділитися добром?</p>
<p><i>Перший монах</i></p>
<p>Та це нічні пригоди Домініка,<br />
робив з чортами місячний пікнік.<br />
Ну, так і є. Диви, шматок туніки!</p>
<p>(Сміється)</p>
<p>Невже котрусь ловив? Ну, брат, ну, Домінік!</p>
<p><i>Другий монах</i></p>
<p>Давай заляжем біля того лазу,<br />
підстережем та й схопим за рукав:<br />
ага, попався! Присмиріє зразу.<br />
Щоб нам за шахи більш не дорікав.</p>
<p><i>Перший монах</i></p>
<p>А далі що? Покличемо абата?</p>
<p><i>Другий монах</i></p>

<div>




</div>

<p>Ні, лиш злякаєм. Щоки як надму!</p>
<p><i>Перший монах</i></p>
<p>Коли ти так заліг підстерегти собрата —<br />
то чи, бува, не заздриш ти йому?</p>
<p><i>Другий монах</i></p>
<p>Ну, бог із ним. Хай жде на божу кару.<br />
А ми ще зробим декілька ходів.<br />
Ще поки він перепливе Луару!<br />
То де ж старий, що завжди тут сидів?</p>
<p><i>Перший монах</i></p>
<p>В коморці теж, я йшов, його немає.<br />
Розтанув, щез, так наче й не було.<br />
Такий був добрий дід, сидить собі, дрімає.<br />
Нещасний чоловік, самотній був зело.</p>
<p><i>Другий монах</i></p>
<p>А ти, а я… Чи він такий тут перший?<br />
Ми всі прийшли, щоб тихо проминуть.</p>
<p><i>Перший монах</i></p>
<p>Не дай господь, ні живши так, ні вмерши,<br />
нема кому старого й спом’януть.</p>
<p><i>Другий монах</i></p>
<p>А може, він і сам у цьому винний?<br />
У чомусь винні завжди ми самі.<br />
Що є життя? Це — проминання тіней.<br />
Так у святому сказано письмі.</p>
<p><i>Перший монах</i></p>
<p>А хтось казав, що бачив його в славі.<br />
Ще говорив там про якісь сади.</p>
<p><i>Другий монах</i></p>
<p>То, може, шахи розкладем на лаві,<br />
якщо старий тут більше не сидить?</p>
<p>(І раптом перелякано спинився — за клаптями летючого туману<br />
помітив <i>мармурову Маріеллу</i>, що мов надгробний пам’ятник стоїть)</p>
<p>А це ще що?! Мир-мур-мар-мрова…<br />
Мана… мене… о господи!.. спокут…<br />
Іди сюди, тут жінка мармурова!<br />
Ой, гріх який, і звідки вона тут?!</p>
<p><i>Перший монах</i></p>
<p>Ну, я тобі скажу, ти не монах, ти містик.<br />
То жінка, то чорти, то в кропиві те скло.</p>
<p><i>Другий монах</i></p>
<p>Ми ж грали в шахи ось на цьому місці.<br />
Але її тут вчора не було!</p>
<p><i>Перший монах</i></p>
<p>А й справді, гм, із нами хресна сила.<br />
І наче ж не пили, а стільки страховіть.</p>
<p><i>Другий монах</i></p>
<p>Ти ж подивися, тут нема могили.<br />
Чому ж вона навколішках стоїть?</p>
<p><i>Перший монах</i></p>
<p>А уяви, яка ж була натура!</p>
<p><i>Другий монах</i></p>
<p>Але ж, даруй, ми люди не старі.<br />
Хіба можливо, щоб така скульптура<br />
стояла тут у нас в монастирі?</p>
<p><i>Перший монах</i></p>
<p>Вона скорбить. Вона така побожна!<br />
Вона цнотлива з голови до ніг.</p>
<p><i>Другий монах</i></p>
<p>Вона прекрасна, і тому не можна.<br />
Франціск Ассізький безвісти б забіг!</p>
<p><i>Перший монах</i></p>
<p>Дай надивитись. Припини дебати.<br />
її не можна бачити без сліз.</p>
<p><i>Другий монах</i></p>
<p>Ти б не хотів, щоб хто-небудь абату,<br />
що ми її тут бачили, доніс?</p>
<p>(Монахи, ошелешені, виходять)</p>
<p>Пливе туман. З-за старовинних мурів ледь прозирає золотаве сонце.<br />
І з легкістю ковзнувши, наче змій, із бузини виходить безшелесно <i>брат Домінік</i>.<br />
Скрадаючись, проходить мимо <i>статуй</i>,— вони від нього скрушно відвернулись.</p>
<p><i>Брат Домінік</i></p>
<p>(склав руки шанобливо)</p>
<p>А головне, що встиг я на молебень.<br />
Лиш другі півні піють з-за ріки.<br />
Такий туман, вже ходиш як у небі.<br />
І яблука знімаєш, як зірки.</p>
<p>Хвалити бога, на душі не хмарно.<br />
Прекрасен світ крізь дірку в бузині.</p>
<p>(Помітив мармурову Маріеллу)</p>
<p>Та що я бачу? Фьєзоланський мармур!<br />
Яка краса відкрилася мені!</p>
<p>(Підходить ближче, вражений, спинився)</p>
<p>О женщино! Мовчу в зачаруванні.<br />
І як же ти змогла сюди пройти?</p>
<p><i>Далекий голос</i></p>
<p>(як антична флейта, загубленим у просторі відлунням)</p>
<p>Де ти подівся, Рустичі, Джованні?<br />
Джованфранческо Рустичі, де ти?!.</p>
<p><i>1983-1985</i></p>

<div></div>