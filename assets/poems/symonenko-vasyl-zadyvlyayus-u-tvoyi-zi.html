Симоненко Василь – Задивляюсь у твої зіниці …<p>Задивляюсь у твої зіниці<br />
Голубі й тривожні, ніби рань.<br />
Крешуть з них червоні блискавиці<br />
Революцій, бунтів і повстань.</p>
<p>Україно! Ти для мене диво!<br />
І нехай пливе за роком рік,<br />
Буду, мамо горда і вродлива,<br />
З тебе дивуватися повік…</p>
<p>Одійдіте, недруги лукаві!<br />
Друзі, зачекайте на путі!<br />
Маю я святе синівське право<br />
З матір’ю побуть на самоті.</p>
<p>Рідко, нене, згадують про тебе,<br />
Дні занадто куці та малі,<br />
Ще не всі чорти живуть на небі,<br />
Ходить їх до біса на землі.</p>

<div>




</div>

<p>Бачиш, з ними щогодини б’юся,<br />
Чуєш — битви споконвічний грюк!<br />
Як же я без друзів обійдуся,<br />
Без лобів їх, без очей і рук?</p>
<p>Україно, ти моя молитва,<br />
Ти моя розпука вікова…<br />
Гримотить над світом люта битва<br />
За твоє життя, твої права.</p>
<p>Ради тебе перли в душу сію,<br />
Ради тебе мислю і творю…<br />
Хай мовчать Америки й Росії,<br />
Коли я з тобою говорю.</p>
<p>Хай палають хмари бурякові,<br />
Хай сичать обращи — все одно<br />
Я проллюся крапелькою крові<br />
На твоє священне знамено.</p>
<p>автор: <strong><a href="http://onlyart.org.ua/?page_id=5396">Симоненко Василь</a></strong></p>

<div></div>