<strong>Павло Мовчан – “Оливи срібний лист і хвилі білопінні…” </strong>
<p>Оливи срібний лист і хвилі білопінні<br />
спиняють зір: дивись на вічне і незмінне…<br />
Потріскана гора ламає товщу неба,<br />
тверда земна кора, і шлях крутий на гребінь,<br />
але стрічастий крок підносить душу вгору,<br />
та погляд, мов листок, зірвавшись,<br />
пада в море:<br />
не втримать висоти, не витримать підйому,<br />
і ти, душе, лети, додомоньку, додому.<br />
Бо важко на межі води і суходолу —<br />
невже ж тобі чужі ці скелі з подовкола?<br />
Не видно тобі, ні, — з високого узгір’я<br />
стирчать зубці скляні, торочиться ганчір’я,<br />
ховається в пісок тоненька нитка тіні,<br />
розливсь іржі ковток з бляшанок на каміння,<br />
мов зірване життя у поквапі та страсі<br />
покинуло сміття, як залишки від часу…<br />
Відлинуло тепло, розтанули відлуння,<br />
тне душу бите скло, іржа ж її плямує…<br />
Тому і не зліта, а дивиться далеко,<br />
немовби пам’ята про холод та про спеку,<br />
і щулиться вона в передчутті лихому,<br />
приручена, земна і вигнана із дому.</p>

<div>




</div>

<p>***</p>

<div></div>