<h3><strong>Микола Вінграновський – Дружиною мені приснились ви…</strong></h3>
<p>Дружиною мені приснились ви,<br />
Ми з вами ідемо, побравшися за руки,<br />
Ми з вами вдвох, любове моя вічна,<br />
Ми з вами ідемо дорогою старою,<br />
Дорогою старою, по дорозі,<br />
І болі не болять мені, і тихо<br />
У щасті і добрі щасливий наш народ<br />
На нас незлобно дивиться і каже,<br />
Що болі не болять йому, він каже,<br />
Що з нами вдвох в добрі йдемо, він каже,<br />
При хлібі, при одежі і при світлі<br />
Він вільний. Вільний! Вільний і щасливий,<br />
Бо все на світі вільне і щасливе!..<br />
Дружиною мені приснились ви.</p>

<div>




</div>

<p><em>1964</em></p>

<div></div>