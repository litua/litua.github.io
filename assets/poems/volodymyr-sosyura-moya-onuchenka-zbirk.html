<strong>Володимир Сосюра – Моя онученька (Збірка)</strong>
<p><em>1960 рік, Київ, видавництво «Дитвидав»</em></p>
<p><strong>ДЛЯ ТЕБЕ  ЗОРІ СЯЮТЬ</strong><br />
Для тебе зорі  сяють,<br />
онученько моя,<br />
і в радості, без краю<br />
квітками сад буя.</p>
<p>І сонце сяйвом грає,<br />
куди не подивлюсь.<br />
Свої пісні складає<br />
для тебе твій дідусь.</p>
<p><strong>ОРИСЯ КОШИКА ВЗЯЛА</strong><br />
Орися кошика взяла<br />
в маленькі рученята,<br />
і на базар вона пішла<br />
до другої кімнати.</p>
<p>А перед тим, коли іти,<br />
вона сказала діду,<br />
що  треба  моркви принести<br />
й  картоплі для обіду.</p>
<p>Та ось вона уже біжить,<br />
жаліється, хороша:<br />
хотіла півника купить,<br />
але нестало грошей.</p>
<p><strong>ОСЬ КУЛЬБАБКУ ЗІРВАЛА ОРИСЯ</strong><br />
Ось кульбабку зірвала Орися<br />
і подула й розвіяла в пух…<br />
І так довго я з нею дивився,<br />
як пушинки лягали на луг…</p>
<p>Як у  травах,  де коники й квіти:<br />
од хмаринки заплуталась тінь…<br />
А навколо сміялося літо<br />
і тремтіла на сонці Ірпінь…</p>
<p><strong>ДЕ ДО СОНЦЯ КВІТКИ ПІДВЕЛИСЯ</strong><br />
Де до сонця квітки підвелися<br />
і дрімає зелений ставок,<br />
над водою спіймала Орися<br />
жабенятко в рожевий сачок.</p>
<p>Не здригнуться листочки поснулі,<br />
задивилась в ставок висота…<br />
Тихо скрізь. Лиш кування зозулі<br />
провіщує щасливі літа.</p>
<p>Але що це таке?  Подивися!<br />
Срібні краплі розбризкав стрибок,<br />
Жабеня пожаліла Орися<br />
і пустила його у ставок.</p>
<p><strong>ДО ВЕЧОРА З РАНКУ</strong><br />
До вечора з ранку—<br />
поглянь, подивися,—<br />
що робить Оксанка,<br />
те робить Орися.</p>
<p>Дають козеняті<br />
листячко зелене,<br />
у труді завзяті,<br />
й не глядять  на мене.</p>
<p>Несуть лялям  „папки”,<br />
рвуть для них цвіточки<br />
і готують бабки<br />
з мокрого пісочку.</p>
<p>Поглянь, подивися:<br />
до вечора з ранку,<br />
що робить Орися,<br />
те робить Оксанка.</p>
<p><strong>ОРИСЯ ЛЯЛЮ РОЗДЯГА</strong><br />
Орися лялю роздяга<br />
і укладає спати.<br />
А сонця золота юга<br />
не покида кімнати.</p>
<p>Проміння грає на столі,<br />
у дзеркалі, на квітах,<br />
тремтить у пташки на крилі,<br />
в садах, росою вмитих.</p>
<p>День в’яже сонячні снопи<br />
і кличе в даль, за річку…<br />
Маленькі губки кажуть: „Спи!”<br />
й цілують лялю в щічку.</p>
<p><strong>ЛИШЕ ЗАЧУЮ РІДНИЙ КРОК</strong><br />
Лише зачую рідний крок —<br />
і швидше б’ється серце…<br />
Кладе з лопаточки пісок<br />
Орисенька в відерце.</p>
<p>Для неї сквер —неначе ліс,<br />
над сквером неба далі…<br />
Вона пита, чи не приніс<br />
їй дід нової лялі.</p>
<p>А люди скрізь усе спішать,<br />
куди не подивися,<br />
і діда з лялькою стрічать<br />
біжить моя Орися.</p>
<p>Немов щебечуть солов’ї,<br />
кругом неначе свято.<br />
Цілую щічки я її<br />
і ручки-рученята.</p>
<p><strong>СІЯЮТЬ НЕБА СИНІ ВИСІ</strong><br />
Сіяють неба сині  висі,<br />
все розцвітає, все живе…<br />
Сьогодні мама для Орисі<br />
купила платтячко нове.</p>
<p>На ньому кольори злилися<br />
у квітів сонячних вогонь.<br />
І так зворушливо Орися<br />
мені показує його.</p>
<p>„Хороше платтячко? Дивися”,<br />
мов промовля вона слова.<br />
На нім квітки, й  сама Орися<br />
неначе квітка</p>
<p><strong>СХОДИТЬ ДЕНЬ І ЗНОВУ ГАСНЕ</strong><br />
Сходить день і знову гасне,<br />
посилає нам  привіт…<br />
І цікавий і  прекрасний<br />
оточив Орисю світ.</p>
<p>Все я чую безнастанне<br />
лепетаннячко дзвінке…<br />
І на що вона не гляне,<br />
все пита:  „Це що таке?”</p>
<p>„Що таке?”—шумить машина<br />
в голубих потоках дня.<br />
„Що таке?”—цвіте жоржина,<br />
пробігає цуценя.</p>
<p>Нахиляє вітер віти,<br />
все своїм життям живе…<br />
І горобчики, і квіти,—<br />
для Орисі все нове.</p>
<p>І веселі краєвиди<br />
день для неї розгорта…<br />
І про все питають діда<br />
ці малесенькі вуста.</p>

<div>




</div>

<p><strong>ВЗЯЛА  ОРИСЯ КОШЕНЯ</strong><br />
Взяла Орися кошеня,<br />
й воно подряпало їй ручки.<br />
І сльози крапали в онучки,<br />
їх витирав з любов’ю я.</p>
<p>„Не будеш гнать за ним усюди<br />
й на руки  брать це кошеня?”<br />
І відповіло маленя<br />
одним коротким словом:<br />
„Буду”.</p>
<p><strong>НЕ ХОЧЕ ОРИСЕНЬКА ЇСТИ</strong><br />
Не хоче Орисенька їсти,<br />
а треба, щоб краще рости,<br />
мов квітка та, свіжа, барвиста,<br />
в саду Батьківщини цвісти.</p>
<p>Дитинко, не плач, не барися,<br />
бо прийде по тебе Сірко.<br />
Так слухай же маму, Орися,<br />
їж кашу і пий молочко.</p>
<p><strong>ДЕНЬ ЗА ВІКНОМ НАД МІСТОМ ВИСНЕ</strong><br />
День за вікном над містом висне<br />
і накрива собою все.<br />
Орися кнопочку натисне,<br />
і ліфт униз її несе.</p>
<p>Крізь скло усмішкою ясною<br />
очей сіяють промені.<br />
Махну онученьці рукою,<br />
й вона у відповідь—мені.</p>
<p>Моя онученька кохана<br />
вже не колишнє немовля.<br />
Вона в саду біля фонтана<br />
уже з бабусею гуля.</p>
<p>Сад у зеленім шумі тоне,<br />
кудись пливуть човни хмарок.<br />
І кличе діда до балкона<br />
тонкий Орисин голосок.</p>
<p>І я виходжу. Даль осіння,<br />
як неба чистого блакить.<br />
Моя маленька господиня<br />
внизу з бабусею стоїть.</p>
<p>Цілунок ручкою своєю<br />
мені ласкаво посила.<br />
Ми розмовляємо із нею,<br />
сміється радісно мала.</p>
<p>Десь літаки гудуть крилаті…<br />
Я чую знов дрібненький крок.<br />
і знов лунає у кімнаті<br />
дзвінкий Орисин голосок.</p>
<p>І ляльку, мов дитя малеє,<br />
вона колише у руках.<br />
А з шафи погляда на неї<br />
кіт у червоних чобітках.</p>
<p><strong>СОНЦЕ  ГРІЄ, НАЧЕ ЛІТОМ</strong><br />
Сонце гріє, наче літом,<br />
милу землю знов і знов.<br />
Так, як сповнене привіту<br />
серце дідове—любов.</p>
<p>З сонцем разом я сміюся,<br />
з сонцем в рідному краю,<br />
і дивлюсь—не надивлюся<br />
на Орисеньку мою.</p>
<p>Над садами сині висі,<br />
сині висі, як моря…<br />
А в волоссячку Орисі<br />
бант червоний, як зоря.</p>
<p><strong>ЧИЯ МАЛЕСЕНЬКА РУКА</strong><br />
Чия малесенька рука<br />
тримає двері так завзято?<br />
Сміється й діда не пуска<br />
моя Орися до кімнати.</p>
<p>„Пусти мене, моя ти зірко,<br />
пусти, краса моїх очей!”<br />
Біля зачинених дверей<br />
я удаю, що плачу гірко.</p>
<p>Одкрила внученька… Ура!<br />
І од „плачу”  немає сліду.<br />
Орися хусточкою діду<br />
уявні сльози витира.</p>
<p><strong>СМІЄТЬСЯ РАДІСНО ОНУЧКА</strong><br />
Сміється радісно онучка,<br />
мов розсипає промінці…<br />
І потопа маленька ручка<br />
в широкій дідовій руці.</p>
<p>Іде онученька помалу,<br />
а біля неї дід старий.<br />
І на голівку їй поклала<br />
зоря вінок свій, золотий.</p>
<p><strong>НЕ КУЄ ЗОЗУЛЯ НАД ІРПІННЮ В ЛІСІ</strong><br />
Не кує зозуля над Ірпінню в лісі,<br />
де в кущах ожини сонна тишина.<br />
Кізоньку біленьку згадує Орися,<br />
кізоньку, що з нею гралася вона.</p>
<p>Одгуляє осінь… Білими снігами<br />
все зима укриє. Але прийдуть дні,<br />
і весна настане з сонцем і квітками,<br />
задзвенять пташині співи в вишині.</p>
<p>Там іще ми   будем, де тополі й клени,<br />
й над ставком дрімає верб плакучих ряд…<br />
Буде годувати листячком зеленим<br />
кізоньку Орися з милих рученят.</p>
<p><strong>ЗНОВ ДЕНЬ  ШУМИТЬ</strong><br />
Знов день шумить. Нема нічної мли,<br />
і в небесах погасли дальні зорі.<br />
Мою Орисю тепло одягли,<br />
бо холодно і вітряно надворі.</p>
<p>В саду звучать дитячий буде сміх,<br />
де віти кленів в небо простяглися.<br />
І буде йти з бабусею між них<br />
горобчиком нахохленим Орися.</p>
<p><strong>ЗНОВ СОНЦЕ ГРІЄ, ЯК УЛІТКУ</strong><br />
Знов сонце гріє, як улітку,<br />
в його промінні все сія.<br />
І усміхається, мов квітка,<br />
мені Орисенька моя.</p>
<p>Стоїть і світиться  неначе,<br />
а перед нею довгий шлях…<br />
Її дорослою я бачу в житті,<br />
що прийде у квітках.</p>
<p>Для неї все: поля, і висі,<br />
і квітів пах, і шум дібров…<br />
На всі путі твої, Орисю,<br />
хай світить дідова любов!</p>

<div></div>