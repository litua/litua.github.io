<p>Моє життя безрадісне було —<br />
Можливо, на тім світі ліпше буде.<br />
Та часом вранці вийду за село<br />
І уклонюсь ромашці, ніби чуду.</p>
<p>А потім задивлюсь на деревце,<br />
На річку, на гори зелену спину, —<br />
Чи легко буде покидати це,<br />
Коли на звіт до Сущого полину?</p>
<p>Озвусь до пташки, усміхнусь бджолі<br />
І помолюсь пшеничним сходам дружним.<br />
О ні, не все на цій сумній землі<br />
Було ненависним і осоружним.</p>
<p>Є те, що вибачить земля стара,<br />
Бо людство ще не втратило прикмети<br />
Дитини, що годинник розбира,<br />
А знову скласти — не стача кебети.</p>

<div>




</div>

<p>Є зла і темряви захланна твань,<br />
Що нашу душу засмоктати вміє.<br />
Є просто вбога радість існувань,<br />
Яка сама себе не розуміє.</p>
<p>Та понад злигодні, що я терпів,<br />
Понад тортури давні і недавні<br />
Осяє душу соловейка спів<br />
І срібний сміх конвалії у травні.</p>
<p>І я, зібравшись в потойбічну путь,<br />
Спинюсь і в торбу нагребу такого,<br />
Чого ні розлюбити, ні забуть —<br />
Підважу торбу й вирушу до Бога.</p>
<p>А люди посміхаються здаля:<br />
Адже ж її підважити несила.<br />
Бо то не торба, а сама земля —<br />
Моя любов, мій біль, моя могила.</p>
<p><em>14.01.1986, Сибір</em></p>

<div></div>