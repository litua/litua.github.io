<strong>Павло Мовчан – Материнська сльоза </strong>
<p>З твоїх очей хтось викотив сльозу<br />
І далі, далі у печаль пекучу,<br />
Мов кулю світла по шляхах трясучих,<br />
Незримі руки тихо покотили.<br />
В сльозі гуляє світу карусель,<br />
Жбурля дерева відцентрова сила,<br />
І дикі гуси журно голосили,<br />
В сльозі ламаючи свої бурхливі крила.<br />
Кружляли очі у сльозі терпкій<br />
І блиск зубів, загорнутий у сміх.<br />
На дно сльози зелений вітер ліг,<br />
І покотилася вона — зелена.<br />
Сльоза — немов розгойдана арена:<br />
Квапливі клоуни в зелених ковпаках<br />
Несуть на вигнутих руках,<br />
Мов іграшки, свої тіла зелені.<br />
То все лиш гра,<br />
А вартість її — біль.<br />
Шалені вершники вниз головою скачуть,<br />
Їх кожен крок вимірюється плачем,<br />
Що стримується притиском зубів…<br />
Біжить сльоза по скривдженій щоці<br />
І нищить світ своїм зеленим блиском,<br />
Як розіб’ється на сухій руці,<br />
То щезне світ, розвіяний на бризки.</p>

<div>




</div>

<p>***</p>

<div></div>