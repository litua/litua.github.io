<strong>Марта Тарнавська – Балада про срібний ключик </strong>
<p>В рові, ледь помітний для ока,<br />
неначе порослий землею,<br />
зчорнілий, а може й іржавий,<br />
лежав зачарований ключ.<br />
Ходили повз нього недбало:<br />
в кого власні кращі ключі,<br />
в кого сумнів: ну, що ним відчиниш?<br />
От якби він іскривсь діамантом,<br />
якби грався хоч золотом сонця!</p>
<p>Підняла я старенький ключик.<br />
І ось вдома сиджу вечорами<br />
і відчищую землю і цвіль<br />
поволеньки, терпляче, з любов’ю…<br />
І з-під щітки, з-під рук, з-під фланелі<br />
пробивається срібний блиск —<br />
несподівана радість: срібло.</p>
<p>І беру я, збуджена, ключ,<br />
і тремтячим, непевним жестом<br />
устромляю в залізний замок<br />
величезної скрині, що в ній<br />
заборонені досі скарби:<br />
Чосер, Мілтон, і Вордсворт, і Байрон.</p>
<p>А тоді — у захланнім дурмані —<br />
мов скупар-багатій у гарячці,<br />
я біжу до наступних скринь:<br />
тут пірати з усього світу<br />
навезли віковічних скарбів:<br />
тут в єднанні понадчасовім<br />
поруч Плутарх, Конфуцій, Вольтер…<br />
Скрині рядом стоять у підвалі,<br />
мов бочки у пивниці вин,<br />
і я п’яна, я п’яна, я п’яна…</p>

<div>




</div>

<p>Я не звикла надміру пити:<br />
мені треба повітря, сонця…</p>
<p>Але срібний ключик на шиї,<br />
новознайдений мій талісман,<br />
це memento: в льоху моєму<br />
ждуть рядами: коньяк, арманьяк,<br />
і бурґундське, й шампанське, й кларети,<br />
і піно-шардоне, і сотерн…<br />
Тут потрібний режим смакуна,<br />
не шаління безумних пиятик.<br />
Кожен раз, як зійду у підвал,<br />
несподіванку доля готує.<br />
Ось іду і злякалась: це що?<br />
Чи не злодій добрався до скрині?<br />
Бачу: власним ключем відмикає<br />
і такий же сп’янілий, як я!<br />
Ах, співвласник, п’яниця, товариш!<br />
І знайшлось товариство п’яниць,<br />
всі з ключами до дивних скарбів,<br />
що їх вкрасти й продати не можна.<br />
І ось сходимо ми у підвал,<br />
кожен з нас, щоб окремо п’яніти,<br />
і, сп’янівши, брататись до ранку<br />
дружнім співом хмільного екстазу.</p>
<p>1975/1978</p>

<div></div>