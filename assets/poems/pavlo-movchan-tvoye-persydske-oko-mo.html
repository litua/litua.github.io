<strong>Павло Мовчан – “Твоє персидське око, мов графіт…” </strong>
<p>Твоє персидське око, мов графіт,<br />
розлінувало вицвілий вже світ.<br />
Від краплі меду враз задухмяніло,<br />
наче стільник, моє вощане тіло.<br />
Лик проступив нерукотворний… Спаса<br />
на полотні повітря, на стіні,<br />
немов бджола, на дні густого часу<br />
заворушився спогад у мені.<br />
І спільним подихом задихали легені,<br />
а погляд твій занурювавсь у мене<br />
колючим світлом, звуком дротяним,<br />
пришпилюючи щільно до стіни,<br />
з якої інший погляд струмував<br />
і всю безглуздість долі виявляв.<br />
Весняна квітко! Крапелька нектару<br />
по тілу розтеклася струмом жару,<br />
а лінії з-під ока дротяні<br />
нерукотворним болем вглибині<br />
розбіглися, мов вивели пунктиром<br />
надідеальний образ в товщах жиру.<br />
Безвічне ти вишукуєш і стале…<br />
І раптом відвернулась, бо впізнала<br />
в мені того, хто викрадав не раз<br />
тебе в минулому. І твій майбутній час<br />
в теперішній вже перейшов. А нині<br />
ти прозріваєш обриси глибинні,<br />
немовби перевтілилась востаннє<br />
ти сама в себе й бачиш тільки давнє.<br />
І чуєш наї, голоси хафізів,<br />
і ведеш оком гостро, мов склорізом,<br />
по площині повітря, по мені —<br />
бринить солодка мука вглибині…</p>

<div>




</div>

<p>***</p>

<div></div>