<strong>Олесь Гончар – Ямб</strong>
<p>Данину юності віддам<br />
І більш писать не буду.<br />
Тебе, розхристаний мій ямб,<br />
Як дівчину, забуду.</p>
<p>У тих полях, де я співав,<br />
Женці хліба посіють.<br />
Дівчата ті, яких кохав,<br />
Дітьми розбагатіють.</p>
<p>Гріхи, замолені давно,<br />
Під старість не згадають.<br />
Як біле молоде вино,<br />
Я також переграю.</p>

<div>




</div>

<p>Лише сновиддя золоте<br />
Іноді наснується<br />
Про давнє і дзвінке!</p>
<p>Про те,</p>
<p>Що плаче і сміється —</p>
<p>Коли у відблисках вночі,<br />
Крізь сполохи, крізь громи,<br />
З трофейним ямбом на плечі<br />
Ішов я в невідоме.</p>
<p><em>1945, Мор</em></p>

<div></div>