<strong>Леся Українка – Fa (Сонет)</strong>
<p>Фантазіє! ти сило чарівна,<br />
Що збудувала світ в порожньому просторі,<br />
Вложила почуття в байдужий промінь зорі,<br />
Що будиш мертвих з вічного їх сна,</p>
<p>Життя даєш холодній хвилі в морі!<br />
Де ти, фантазіє, там радощі й весна.<br />
Тебе вітаючи, фантазіє ясна,<br />
Підводимо чоло, похиленеє в горі.</p>

<div>




</div>

<p>Фантазіє, богине легкокрила,<br />
Ти світ злотистих мрій для нас одкрила<br />
І землю з ним веселкою з’єднала.</p>
<p>Ти світове з’єднала з таємним,<br />
Якби тебе людська душа не знала,<br />
Було б життя, як темна ніч, сумним.</p>

<div></div>