<strong>Павло Мовчан – “Зника кристал прозорості з малюнка…” </strong>
<p>Зника кристал прозорості з малюнка,<br />
проламується колір глибини,<br />
для дії нової готуються лаштунки,<br />
лунає гулко голос вказівний:<br />
— Знімай ворота-а і розкопу-уй гатку-у-у,<br />
блакитний вітер в житлище впусти,<br />
розплющуй очі на свої початки:<br />
був кольору небесного і ти!<br />
Загойданий був хвилями, як мушля,<br />
загвинчений, мов корінь, у блакить,<br />
вбирав ти в себе гомони ядушні,<br />
щоб шкаралущу круглу розломить.<br />
І вивільнивсь, і подих обігнавши,<br />
під нігті щедро суглинку нагріб.<br />
Землі набрав під панцир черепаший<br />
і виштовхав з горлянки слово «Хліб».<br />
Перев’язавши шкурою чересла<br />
і протоптавши вперто перший шлях,<br />
дививсь на світ, в якому все воскресле<br />
просилось відтворитись у словах.<br />
Та ти мовчав, лише різцем невпинно<br />
тварин різьбив приручених, страшних,<br />
і вічність натікала похвилинно<br />
у звивини роздряпин кам’яних.<br />
Сіль виступала в жолобках глибоких<br />
і роз’їдала обриси тварин…<br />
А ти різьбив. Що не вміщалось в око,<br />
те переніс у глибину глибин.<br />
І, щось незриме загорнувши в звуки,<br />
які були ув’язнені ізнов,<br />
вуста відкрив, відкривши всі сполуки,<br />
і друге слово видихнув: «Любов!»</p>

<div>




</div>

<p>***</p>

<div></div>