<strong>Іван Драч – Баляда про дядька Гордія</strong>
<p>Поруч з темінню став на порозі —<br />
І світла пучок веде мене в хату,<br />
Наозирці торкаючись брів мого серця<br />
Кострубатими гасовими спалахами.<br />
Заходжу до нього, сідаю за чорний стіл<br />
Разом з совістю, разом з чаркою перваку,<br />
Разом з тінню Горпини, яка позавчора пішла<br />
На цвинтар, на місячні перехрестя,<br />
Підковані гомоном малахітових крапель.<br />
До сволока, за іржаву скабу,<br />
За засилену в ноги кленову качалку<br />
Підвішений чорний містичний цап.<br />
Тхне звітреним духом козиним,<br />
Твердим, часниковим, солодким,<br />
Шкіра спада на дзвінке круторіжжя.<br />
Кує чоловік кулаками по ребрах<br />
І чорними кудлами грізно киває мені.<br />
Спить вагітна дочка його,<br />
Розкинувши зморені руки до Казахстану.<br />
Розкинувши чорні коси і чорні мрії<br />
До клятого милого свого, що вже ось півроку<br />
П’є губи чужі до денця дівочої віри.<br />
Дядько лупить надхненно шкіру<br />
Смачного й смердючого цапа-красеня<br />
І просить втиснути йому цигарку<br />
В пошерхлі запечені губи.<br />
Під нігтями — чорні окрилля мастила<br />
(Спить трактор надворі, накритий дощами і тишею),<br />
Під серцем щемка і смутна безвихідь<br />
Безпомічного вернидуба мужчини,<br />
Бож позавчора Горпина пішла<br />
На цвинтар, на місячні перехрестя,<br />
Підковані гомоном малахітових крапель…<br />
Йдеш так до правди, до суті життя,<br />
Обплетений кілометрами філософій,<br />
Райдугами симфоній і місячних інтеґралів.<br />
Іноді тільки буваєш на відстані серця.<br />
Від тієї, єдино озонної Правди.</p>

<div></div>