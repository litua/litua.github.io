<strong>Микола Руденко – Жити можна</strong>
<p>Є лісова дорога до села —<br />
Туди іще бруківка не дійшла.</p>
<p>З десяток верст ідуть баби й діди,<br />
Щоб хліба в клунках принести туди.</p>
<p>І споглядають сосни та дуби,<br />
Як тужаться під клунками горби.</p>
<p>Та селянин уже до цього звик.<br />
Гребе пісок дірявий черевик.</p>

<div>




</div>

<p>А як загрузне стомлена нога,<br />
Їй сучкуватий костур помага.</p>
<p>Ідуть, сміються. А чого ж тужить?<br />
Раз хлібець є, то можна якось жить.</p>
<p>Це ще не лихо. А було ж. було:<br />
У тридцять третім вимерло село…</p>
<p>Ідуть бабусі та діди старі.<br />
Шумлять над ними сосни угорі.</p>
<p>Гілля од вітру гнеться і дрижить…<br />
Чого ж тужити? Можна якось жить.</p>

<div></div>