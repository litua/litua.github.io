<strong>Леся Українка – «То, може, станеться і друге диво…» </strong>
<p>To, може, станеться і друге диво<br />
Євангельське? Прийду, як Магдалина,<br />
Тобі віддать остатнюю послугу,<br />
І саме в ту хвилину, як у тузі<br />
Я буду гірко плакать, що навіки<br />
Тебе втеряла, – раптом я побачу,<br />
Що ти воскрес і просіяв від слави<br />
Життя нового і нових надій.<br />
І я впаду в нестямі на коліна,<br />
І руки простягну до тебе, і на ймення<br />
Тебе покличу вголос… Але ти?<br />
Що скажеш ти тоді? Чи, може, й ти<br />
Пошлеш мене веселу звістку дати<br />
Твоїм забутливим і потайним друзям,<br />
Що тричі одрікалися від тебе?<br />
І поки я, не тямлячись від щастя,<br />
Носитиму по людях любу провість,<br />
Ти підеш панувать в нову країну слави<br />
І на землі збудуєш рай новий<br />
Для себе і для тих, кого покличеш.<br />
Чи буде ж місце там для Магдалини?<br />
Однаково, аби вчинилось диво!</p>

<div>




</div>

<p>18.11.1900</p>

<div></div>