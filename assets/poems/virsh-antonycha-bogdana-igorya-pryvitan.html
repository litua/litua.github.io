<strong>Антонич Богдан-Ігор – Привітання життя</strong>
<p>І день і вік однаково минають. Не задержать<br />
нам хвилі. Кожна мить знов родить другу мить,<br />
і перша в другій спить, обі у третій, та, як вежа,<br />
час виростає й меж не має й нас німить.</p>
<p>Так на минулого й майбутнього раменах<br />
повішено, мов плахту, долю нашу.<br />
Ми — ланцюга поодинокі звена,<br />
ми — відтинок малий зі стрічки часу.</p>
<p>Це наших днів звичайна тут дорога,<br />
не падає ніщо до безвісті води.<br />
Віддати треба нам життю щомога,<br />
а треба кожному, ще поки молодий.</p>

<div>




</div>

<p>Тепер ще квітка дійсності надією цвіте,<br />
не кидає ще тіні дерево зневіри.<br />
Хоч знає, що морози, серце вірує проте<br />
і ліктями ужитку правди ще не мірить.</p>
<p>Для молодих плечей легкий є неба в’юк,<br />
в одноманітності не явиться нам позіх.<br />
О, не словами уст, але словами рук<br />
співати будем пісню на житті порозі.</p>
<p>Вітай життя! Що більш даєш, і щастя, і красу,<br />
і сум, і горе. В мені юний пал не вмер ще.<br />
Вітай життя! І на привіт тобі я понесу<br />
м’яке, та в панцир крицевий закуте серце.</p>

<div></div>