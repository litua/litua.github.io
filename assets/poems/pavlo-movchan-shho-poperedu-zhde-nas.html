<strong>Павло Мовчан – “Що попереду жде нас?..” </strong>
<p>Що попереду жде нас? Попереду жде…<br />
Чи не те, що й позаду?<br />
Гнізда в кронах горять, як лампади,<br />
зеленіє вода,<br />
від тепла зеленіє вона чи від часу?<br />
І в джерела впада, розділившись на струмені, масло,<br />
і жене протитічно до витоків сила потоку,<br />
тисне сила земна, підіймаючи стовбуром соки.<br />
Підіймається вгору минуле і думку галузить,<br />
і згорає волосся на попіл, мов дріття в напрузі…<br />
Що попереду в нас?<br />
Серцевина завжди серединна,<br />
за яку вже не раз заступав,<br />
зазираючи в завтрашню днину…<br />
І раптово сахавсь…<br />
і викруглював рот безголосий,<br />
бо осліплював час і випалював бачене досі.<br />
Образ батька зникав,<br />
оплавлялась, мов скло, роговиця,<br />
мов гадюку ціпка,<br />
за підшийок стискала десниця…<br />
Час потужно так б’є,<br />
що згорають слова від напруги,<br />
і вже тіло твоє<br />
почорніло від світла на вугіль…<br />
Що ж позаду? А те, що й попереду буде…<br />
Це повітря густе? Чи лягає на очі полуда?</p>

<div>




</div>

<p>***</p>

<div></div>