Іван Андрусяк – я уявляв собі смерть не такою…<p>я уявляв собі смерть не такою<br />
наївно вірив<br />
що нестямний орґазм страху<br />
рвучко жбурне мене<br />
поза межі болю</p>
<p>а насправді все чую</p>
<p>все бачу</p>
<p>але ж достоту мертвяк</p>
<p>ні застогнати<br />
ні затремтіти<br />
ані рухнутися</p>
<p>ніби просяклий страхом і терпінням<br />
став персонажем баєчки<br />
про доктора тульпа<br />
і лиш доходяга студентик<br />
длубається мені в мозку якоюсь хріновиною</p>
<p>дивлюсь на його бридку пику<br />
на його допотопну одежу<br />
злорадствую</p>

<div>




</div>

<p>він ще мабуть нецілований</p>
<p>і від цього стає трохи легше</p>
<p>якщо взагалі може бути легше<br />
коли тобі бабраються в мізках</p>
<p>я знаю всі вади професора<br />
старого і лисого як коняка<br />
знаю похмурі жарти студентів<br />
мені вгризлися в пам’ять<br />
навіть безглузді медичні терміни<br />
якими нібито вкрите<br />
моє перемучене тіло<br />
приречене на відкриття<br />
щораз вишуканіших<br />
букетів тортур</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>