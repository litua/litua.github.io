<strong>Леся Українка – Калина</strong>
<p>Козак умирає, дівчинонька плаче:</p>
<p>“Візьми ж мене в сиру землю з собою, козаче!”</p>
<p>– Ой, коли ж ти справді вірная дівчина,</p>
<p>Буде з тебе на могилі хороша калина.</p>
<p>“Ой, що ж тобі, милий, з того за потіха,</p>
<p>Щоб я мала червоніти серед мого лиха?</p>
<p>Ой, що ж тобі, милий, з того за відрада,</p>
<p>Щоб я мала процвітати, як мені досада?</p>
<p>Чи то ж тобі стане миліш домовина,</p>
<p>Як я буду зеленіти – німа деревина?”</p>
<p>– Як упадуть роси на ранні покоси,</p>
<p>То не в мою домовину, а на твої коси,</p>
<p>Як припече сонце веснянії квіти,</p>
<p>Хай не в’ялить моїх костей, тільки твої віти.</p>
<p>Ой, так не затужить і рідная ненька,</p>

<div>




</div>

<p>Як ти, моя калинонько, моя жалібненька…</p>
<p>Ой, ще ж над миленьким не зросла й травиця,</p>
<p>Як вже стала калиною мила-жалібниця.</p>
<p>Дивуються люди і малії діти,</p>
<p>Що такої пригодоньки не видали в світі:</p>
<p>“Чия то могила в полі при дорозі,</p>
<p>Що над нею калинонька цвіте на морозі,</p>
<p>Що на тій калині листя кучеряві,</p>
<p>А між цвітом білесеньким ягідки криваві”.</p>
<p>Шуміла калина листом зелененьким:</p>
<p>“Ой, що ж се я німа стою над моїм миленьким?</p>
<p>Поки ніж не крає, дерево не грає.</p>
<p>А хто вріже глибоченько, тому заспіває.</p>
<p>А хто вріже гілку, заграє в сопілку,</p>
<p>То той собі в серце пустить калинову стрілку”.</p>

<div></div>