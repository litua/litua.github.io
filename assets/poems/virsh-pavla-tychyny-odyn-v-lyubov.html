<strong>Павло Тичина – Один в любов…</strong>
<p>Один в любов, а другий в містику,<br />
а третій в небо, де орли…<br />
І от якомусь гімназистику<br />
вкраїнську музу віддали.</p>
<p>І от перебивають копію<br />
з солодких руських поетес.<br />
Ідуть з утопії в утопію<br />
І називають це «Sagesse»*.</p>
<p>А справжня муза неомузена<br />
там десь на фронті в ніч суху<br />
лежить запльована, залузана<br />
на українському шляху.</p>

<div>




</div>

<p>Чого ж кричим, сліпі, задурені:<br />
«Хто грим наклав — отой поет»,—<br />
цигарки палим недокурені<br />
і затискаємось в корсет.</p>
<p>Чи вже втомилась наша нація,<br />
чи недалеко до кінця,—<br />
що в нас чудова профанація<br />
і майже жодного співця?</p>
<p>І майже жодної поезії,<br />
яка б нас вдарила! — Нема.<br />
Самі предтечі анестезії<br />
та лиш розгубленість сама…</p>
<p><em>1919</em></p>

<div></div>