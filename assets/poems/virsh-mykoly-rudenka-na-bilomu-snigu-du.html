<strong>Микола Руденко – На білому снігу дуби на диво чорні</strong>
<p>На білому снігу дуби на диво чорні.<br />
Поміж дубів стоїть давно забутий дот.<br />
Бійниці розвелись, мов щелепи потворні,<br />
Мов пащі викопних, погорблених істот.</p>
<p>Давно уже сюди ніхто не возить міни,<br />
Не чути вибухів та пересвисту куль —<br />
Натоптує лісник у амбразури сіно,<br />
Щоб годувати ним довірливих козуль.</p>

<div>




</div>

<p>Ледь чутно скрипнули його широкі сани—<br />
І непоквапний кінь рушає уперед.<br />
А поза дубом ген випалюють селяни<br />
Цупкий, неначе дріт, посохлий очерет.</p>
<p>Біжить, сурмить вогонь над очманілим<br />
снігом,<br />
Який сичить, шипить і пару викида.<br />
А песик нагляда за цим шаленим бігом —<br />
Вогонь там гоготить чи хлюпає вода?</p>

<div></div>