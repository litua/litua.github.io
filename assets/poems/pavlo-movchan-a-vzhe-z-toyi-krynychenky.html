<strong>Павло Мовчан – А вже з тої криниченьки </strong>
<p>У тій криниці час стояв забутий, —<br />
води із неї вже ніхто не пив,<br />
у ній гніздилась чорнопера сутінь<br />
і падав стрімко тільки дощ сліпий.</p>
<p>І маятник у ній не хилитався,<br />
обличчя поспливали слюдяні,<br />
і тхнуло нуддю та стоячим часом<br />
так, ніби розкладався він на дні.</p>

<div>




</div>

<p>О водо мертва! Я тебе напився,<br />
і позначила жили чорнота.<br />
Я ліг грудьми — у тебе задивився:<br />
перед очима чорна глухота…<br />
Моя ти ямо! Тріснута зінице,<br />
затерпли губи тамувати біль,<br />
пружина крику впала у криницю,<br />
і я відчув копальню у собі:</p>
<p>але сіль вибрана — одна ропа зосталась,<br />
волоссям в жилах мертвий час стояв,<br />
замість води вхопив губами смалець<br />
і тріснуте обличчя залатав!</p>
<p>Прибутий, бутий, вибутий, забутий, —<br />
корону цямрин знято з моїх губ,<br />
щоб нижче лет заточувала сутінь<br />
і попелом виповнювався зруб.</p>
<p>***</p>

<div></div>