<strong>Дмитро Павличко – Вердикт </strong>
<p>Назвати зрадником вітчизни<br />
Героя вольної Чечні<br />
За те, що він од московизни<br />
Рятує рідний край… — та ні,<br />
Таке не приверзеться в сні<br />
На дні болота сатані!<br />
Але за кодексом імперії<br />
(За планом Жукова та Берії)<br />
Всі зрадники, всіх — на Сибір,<br />
Хто став, Москві наперекір,<br />
Творцем державності й свободи<br />
Своєї… Зрадники-народи,<br />
На вас чекає конвоїр!<br />
Та ні, на вас посунуть танки,<br />
За суверенні забаганки<br />
Заплатите життям, раби!<br />
І вашу кров у три труби<br />
На опал, як ропу з Тюмені,<br />
В Європу гнатимуть скажені<br />
Москалізатори доби.<br />
Вердикт написано, Джохаре.<br />
Убивці йдуть. В них лиць нема.<br />
Лиш маски й чорні окуляри,<br />
Бо судить і боїться кари<br />
Москва — Всевишнього страма.<br />
Ідуть рязанськії “ребята”,<br />
Повіривши в гидку облудь,<br />
Що, ревно слухаючи ката,<br />
Вони Росію бережуть.<br />
Вони повірили, як діти,<br />
Що все підвладне їх мечу,<br />
Що будуть світом володіти,<br />
Кавказ тримаючи вочу.<br />
Та все те — лиш нужденні мрії,<br />
Знав вікової маячні;<br />
Їм не убити Ічкерії,<br />
Їм не вернутись із Чечні!</p>

<div>




</div>

<p>***</p>

<div></div>