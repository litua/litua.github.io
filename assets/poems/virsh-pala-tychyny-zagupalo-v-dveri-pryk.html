<strong>Павло Тичина – Загупало в двері прикладом…</strong>
<p>Загупало в двері прикладом, заграло, зашкрябало в шибку.<br />
— Ану, одчиняй, молодице, чого ти там криєшся в хаті? —<br />
Застукало в серці, різнуло: ой горе! це ж гості до мене!<br />
Та чим же я буду вітати — іще ж не вварився синочок…<br />
Біжить, одмикає сінешні, гостям уклоняється низько.<br />
Гостей вона просить проходить — сама ж замикає за ними.<br />
Проходять солдати у хату; один з них писати сідає,<br />
два інших стають коло печі, а два при рушницях на дверях.<br />
— Ну як же живеш, молодице? Показуй, що вариш-готуєш? —<br />
Стоїть молодиця — ні з місця — і тільки всміхається тихо.<br />
Горщок витягають із печі, в нім скрючені пальчики видно.<br />
Стоїть молодиця — ні з місця — і тільки всміхається чудно.<br />
Знаходять одрізані ноги, реберця, намочені в цебрі,<br />
і синю голівку під ситом, що вже почала протухати.<br />
Стоїть молодиця — ні з місця — і тільки всміхається страшно.<br />
— Ну як же живеш, молодице? Чого ти мовчиш, не говориш?<br />
— Отак і живу я…— та й змовкла. Ой чий же це голос у неї?<br />
Хрипкий, а тремтючий, веселий.— Та так і живу,— проспівала.<br />
Хіба ж то йому я не мати? Чи їсти, скажіть, не хотілось?<br />
Ви хочете їсти? Сідайте. Між вами і я молодая.<br />
Повірите, люде, їй-богу. Отак тільки тут полоснула —<br />
затіпалось зразу і стихло. Повірите, люде, їй-богу…<br />
Отак і живу,— проспівала.— Отак, удова молодая,—<br />
і раптом уся затрусилась, мов щось би вона пригадала.<br />
Очима так дико по хаті і кинулась вся до синочка.<br />
Голівку вона йому гладить і ротика стулює міцно.<br />
Заплакала б тяжко — не може, лиш б’ється об піл головою:<br />
— Синочку, дитя моє любе! Ой що ж я з тобою зробила! —<br />
Солдати підводять нещасну, її освіжають водою.<br />
А писар все пише, все пише — та сльози писать заважають.</p>

<div>




</div>

<p><em>(1921)</em></p>

<div></div>