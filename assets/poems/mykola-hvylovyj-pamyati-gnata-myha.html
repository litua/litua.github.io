<strong>Микола Хвильовий – Пам’яті Гната Михайличенка</strong>
<p>Із класою громів<br />
твоє життя —<br />
«роман блакитний».<br />
Товаришу! сьогодні ми всесвітні,<br />
безсмертні, як життя,<br />
і вічні, як простори…<br />
Не згорнемо свій стяг<br />
і ще раз вдаримо об землю «вчора».<br />
Шопена в спогад лиш на мить,—<br />
не домовина кличе — домна.<br />
Товаришу, сьогодні ми<br />
в літаврнім «дома».</p>

<div>




</div>

<p>Загинув ти, а там… а там…<br />
Та не сконає «Марсельєза».<br />
Лишень в борні, тільки в боях —<br />
і ти, і я.</p>
<p>Він чує нас… блакиття хвиль.<br />
Ах, на хвилину в тугу чола,<br />
а потім біль — в провалля біль,<br />
і ще раз вдаримо об землю «вчора»!.</p>

<div></div>