<strong>Василь Симоненко – Дід умер</strong>
<p>От і все.<br />
Поховали старезного діда,<br />
закопали навіки у землю святу.<br />
Він тепер вже не встане<br />
і ранком не піде<br />
із косою під гору круту.<br />
І не стане мантачкою тишу будити,<br />
задивлятися в небо, як гаснуть зірки.<br />
Лиш росою по нім буде плакати жито<br />
і пливтимуть над ним непомітно віки.<br />
От і все.<br />
Поховали хорошу людину,<br />
повернули навіки у лоно землі.<br />
Та невже ж<br />
помістились в тісну домовину<br />
всі турботи його,<br />
всі надії,<br />
жалі!<br />
Та невже ж то<br />
йому все віднині байдуже —<br />
чи світитиме сонце,<br />
чи ніч напливе!<br />
Біль у душу мою закрадається вужем,<br />
відчай груди мені розпанахує, рве.<br />
Я готовий<br />
повірити в царство небесне,<br />
бо не хочу,<br />
щоб в землю ішли без сліда<br />
безіменні,<br />
святі,<br />
незрівнянно чудесні,<br />
горді діти землі,<br />
вірні діти труда.<br />
Хай шалені гудуть<br />
над планетою весни,<br />
хай трава пнеться вгору<br />
крізь листя старе…<br />
Я не вірю,<br />
що дід із могили воскресне,<br />
але вірю,<br />
що ні —<br />
він увесь не умре.<br />
Його думи нехитрі<br />
додумають внуки,<br />
і з очей ще віки пломенітимуть в них<br />
його пристрасть і гнів,<br />
його радощі й муки,<br />
що, вмираючи,<br />
він передав для живих.</p>

<div></div>