<strong>Павло Мовчан – На тему «Козак Мамай» </strong>
<p>Пильнуй всякчасно браму вуст,<br />
бо слух піщаний слів неситий.<br />
Кричить Мамай, стікає вус,<br />
брова ламається сердито…<br />
— Кривоязикі брехуни!<br />
Гонителі свого сумління!<br />
Ви пасерби, а не сини,<br />
мандрівні безтілесні тіні!<br />
Щодня зрікаєтесь себе,<br />
життя втрачаючи щомиті,<br />
лиш блеєте, як вівці: бе-е-е…<br />
уткнувшись мордами в корита.<br />
Я боронив вас… На гаках<br />
висів в Стамбулі та у Кафі,<br />
ви ж продали все з молотка,<br />
слугуючи слухняно страху…<br />
…Гей, коню, конику, чому<br />
ти змалився, усох, як сливка?<br />
Та я тебе хоч й перейму,<br />
не втримаю — коротка гривка…<br />
Обрамлять простір, відітнуть<br />
від вас, від часу рамки-рейки, —<br />
яка ж моя коротка путь,<br />
не бренька кобза вже старенька…<br />
Присохли струни, тріснув лак,<br />
і порохом припав малюнок…<br />
Мовчить мальований козак,<br />
снується тріщин візерунок.<br />
Все глибше входить він в стіну,<br />
все менше отвір прямокутний,<br />
слова втяглися вглибину,<br />
повітря — голосу не чути,<br />
а тільки: … Ну-у-у…</p>

<div>




</div>

<p>***</p>

<div></div>