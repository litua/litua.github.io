<strong>Руданський Степан – Не дивуйтесь, добрі люди…</strong>
<p>Не дивуйтесь, добрі люди,<br />
Добрі люди, ви, сусіди,<br />
Що задумуюсь між вами,<br />
Що журюся я завсігди.</p>
<p>Літа мої молодії…<br />
Що ж по тому? Що ж по тому,<br />
Як без щастя, як без долі<br />
Жити в світі молодому?</p>
<p>Моє щастя за горами,<br />
Може, другим помагає.<br />
Моя доля враз з Дунаєм<br />
В синє море упливає.</p>
<p>Життя моє! Життя моє!<br />
Ти — покошеная нива.<br />
Не зосталась, не пригнулась<br />
Жадна квіточка щаслива.</p>

<div>




</div>

<p>Серце сохне, серце чахне,<br />
Душа рада в холодочок;<br />
Но де гляну, подивлюся —<br />
Тільки камінь та пісочок.</p>
<p>Серце сохне, серце чахне,<br />
Як в полі билина тая,<br />
Поки його не пригорне<br />
Де могила сировая.</p>
<p>І пригорне могилонька!..<br />
Хто ж рідненький там заплаче?<br />
Хіба ворон чорнокрилий,<br />
Пролітаючи, закряче!..</p>
<p>І пригорне могилонька!..<br />
Хто ж за мене спогадає?<br />
Як подумаю за сеє,<br />
З жалю серце розпукає…</p>
<p>Не дивуйтесь же ви, люди,<br />
Не дивуйтесь ви, сусіди,<br />
Що задумуюсь між вами,<br />
Що журюся я завсігди!</p>
<p>29 червня 1854 року.</p>

<div></div>