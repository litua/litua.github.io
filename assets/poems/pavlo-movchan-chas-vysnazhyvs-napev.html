<strong>Павло Мовчан – “Час виснаживсь. Напевне, він знемігсь…” </strong>
<p>Час виснаживсь. Напевне, він знемігсь<br />
в мені, в тобі… І будь-яка тривалість<br />
огидна нам, як почорнілий сніг,<br />
що завалявсь на клумбі привокзальній.<br />
А простір ніби в потяг перейшов,<br />
у синій потяг, зменшений до крапки…<br />
Заглибившись у зір, він, мов цвяшок,<br />
зіниці рве, а потяг їде хряпко…<br />
Ніби не він, а ти його везеш,<br />
в тобі колеса стукають на стиках<br />
днів і ночей… Авжеж, авжеж, авжеж…<br />
Збігає біль по довгих рейках крику…</p>

<div>




</div>

<p>***</p>

<div></div>