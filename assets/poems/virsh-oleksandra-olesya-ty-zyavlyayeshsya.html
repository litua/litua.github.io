<strong>Олександр Олесь – “Ти з’являєшся, як ранок…”</strong>
<p>Ти з’являєшся, як ранок…<br />
Там, на заході ще ніч,<br />
А на сході уже небо<br />
Червоніє від проміння,<br />
Блиску сонця золотого…<br />
Як в чеканні б’єтся серце!</p>

<div>




</div>

<p>Ти ідеш, як день блискучий!<br />
Все радіє навкруги,<br />
Все впилось очима в сонце,<br />
Все співає йому гімни,<br />
Простяга до його руки…<br />
Як радіє, квітне серце!</p>
<p>Ти проходиш… ніби вечір…<br />
Там, на заході, ще день,<br />
Там ще небо в барвах грає,<br />
А на сході вже, як демон,<br />
Чорна ніч розкрила крила…<br />
Як щемить у щемках серце!</p>
<p><em>1906</em></p>

<div></div>