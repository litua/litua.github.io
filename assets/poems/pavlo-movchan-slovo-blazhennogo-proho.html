<strong>Павло Мовчан – Слово блаженного Прохора з глибини серця </strong>
<p><em>Изсыпану же бывшу попелу, и ту</em><br />
<em> абие преложися в соль.</em><br />
<em> Києво-Печерський патерик</em></p>

<div>




</div>

<p>З лободи роблю хліб і лебедником звуся,<br />
обертаю і попіл мирянам на сіль,<br />
і до неба мій погляд обернений в скрусі,<br />
покликаю, всевишній, тебе звідусіль:<br />
— Ізласкався над нами, убогими духом і тілом:<br />
що та воля, вона неспроможна життя обійнять!..<br />
Плоть стареча зібгалась, неначе капшук спорожнілий,<br />
і листки лободи мідяками у ній торохтять…<br />
Що ми зможем придбать за шажок, сю мізерну ніщоту,<br />
клоччя жмут, чи смолу, чи соломи рядно? —<br />
щоб бичка-третячка залатать і розвіять скорботу,<br />
потерушне нутро закропивши холодним вином.<br />
Що ми можем? А можем з стеблиноньки льону<br />
на сто ліктів наткати собі полотна<br />
і пустить в довжину крові нитку червону:<br />
довжина полотна — то життя довжина.<br />
В білім сувертку днів, у тугому сувої,<br />
позлипавшись, вологі злились письмена,<br />
бо мечем, як пером, що зволожувавсь кров’ю,<br />
нотувались звитяги на шир полотна.<br />
Поїдучий вогонь спопелив все до титли,<br />
і сувої дерев, розгорнувши, читав,<br />
і за вітром пустив, але пам’ять не витлив:<br />
позосталася нить у золі золота.<br />
І листки лободи, що у зір залетіли,<br />
лютим вихором зірвані з чорних багать,<br />
кружеляючи тихо в спустошенім тілі,<br />
наче била у дзвонах, іржаво дзвенять<br />
і чи збудять, чи ні княжі душі поснулі —<br />
калатайні листки в оболонках лунких —<br />
разом з попелом чорним в небесну півкулю<br />
відлітали нетлінні опуклі рядки:<br />
—Що ви сієте? Чисте зерно на майбутнє?<br />
Все, що сіється тлінним, в нетлінні встає…<br />
Не сховатись олжі у жоднісінькім скрутні —<br />
неухильне для всіх правосуддя моє…<br />
Святополче, візьми чорний попіл в долоні,<br />
свою кривду присип і роз’ятри вуста,<br />
щоб було, наче кров, кожне слово солоним<br />
і солодким, як правда свята.</p>
<p>***</p>

<div></div>