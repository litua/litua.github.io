<strong>Євген Маланюк – Вічне</strong>
<p>1.</p>
<p>Досі сниться метелиця маю,<br />
Завірюха херсонських вишень.<br />
Золоті Ті очі впивають<br />
Степовий необмежений день,</p>
<p>Що зростає у небо, у вічність…<br />
Плине вітер крізь села, сади,<br />
Золоті Ті очі й ритмічні<br />
Сині хвилі річної води.</p>
<p>2.</p>
<p>Як забути? Яка ж гадюка<br />
З серця вижерти спогад могла б:<br />
Зір — пекучий, як мука й розлука,<br />
Мову — мед тих пахучих силаб.</p>

<div>




</div>

<p>В прибережне нагріте каміння<br />
Б’ється плюскотом зимна вода,<br />
Незабутньо-співуча і синя,<br />
Несмертельна й повік молода.</p>
<p>І на тлі її — тіло дівоче,<br />
Заціловане сонцем… Верни!<br />
Поверни золоті її очі,<br />
Сині хвилі і вітер весни.</p>
<p>3.</p>
<p>А сад вирує в хуртовині цвіту,<br />
Бушує біла хвиля пелюстків.<br />
Крізь чари весняного ненаситу,<br />
Мов полум’я блакитне, лине спів.</p>
<p>То ти вергаєш із Синюхи. Плине<br />
Знайомий голос. Плине і пече…<br />
Повік, повік не згасне й не загине<br />
Той сніг вишень, те золото очей.</p>

<div></div>