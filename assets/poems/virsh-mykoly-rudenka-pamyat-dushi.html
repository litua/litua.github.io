<strong>Микола Руденко – Пам’ять душі</strong>
<p>Це ніби сон. Але ж не сон — видіння,<br />
Яке прийшло з людської глибини.<br />
Душі в віках не пізнане бродіння,<br />
Що з дійсності виготовляє сни.<br />
Гніді чи, мо’, червонозолотаві<br />
(Як полум’я, що виникло з грози)<br />
Летять кудись — у славі чи неславі? —<br />
Козацькі коні, впряжені в вози.</p>

<div>




</div>

<p>Їх сотні, тисячі. Мужичі спини<br />
Гойдаються у ритмі торохтінь.<br />
Іде народ — ніхто його не спинить.<br />
А сам я хто —<br />
Живий козак чи тінь?..<br />
То мить була: душа впізнала гони,<br />
Де кров’ю сходили товариші.<br />
Можливо, то Хмельницького загони<br />
У споминах безсмертної душі?<br />
Проте нехай оце видіння скаже<br />
Раніше, ніж порине в забуття,<br />
Що кожне “я” — жива духовна пряжа<br />
Із споминів колишнього життя;<br />
Що, може, не далеко і не близько<br />
(За прірвою із простору й часу)<br />
Народиться колись руде хлопчисько,<br />
Прийнявши те, що я тепер несу.<br />
І на відзнаку наших дум та звершень<br />
Йому, хто совість чистою зберіг,<br />
Насниться тридцять третій, сорок<br />
перший<br />
І в тінях від дротів мордовський сніг.<br />
Він вхопиться за голову руками —<br />
І в муках наше пригадає все.<br />
Не вороними вже, а “воронками”<br />
Давно забуте душу потрясе…<br />
Це ніби й сон. Але ж не сон — це,<br />
мабуть,<br />
Щось пережите, не якась мара…<br />
Якщо мене життя хоч трохи вабить,<br />
То лиш тому, що “я” не помира.</p>
<p><em>17.10.1980</em></p>

<div></div>