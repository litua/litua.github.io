<strong>Ліна Костенко – Заворожи мені, волхве!..</strong>
<p>«Заворожи мені, волхве!<br />
Заворожи мені, волхве…»<br />
Сидить по мавпі на зорях, на місяцях,<br />
Респектабельні пілігрими<br />
в комфортабельних «Волгах»<br />
«ходять» по шевченковських місцях.<br />
Вербують верби у монографії.<br />
Вивчають біо- і гео-графію.<br />
Полюють в полі на три тополі…<br />
А цікаво, багато б із них потрафили<br />
пройти шляхами його долі?<br />
Давайте чесно.<br />
Не кнопки ж ми й не педалі.<br />
Що писав би <a href="http://onlyart.org.ua/?page_id=3694">Шевченко</a><br />
в тридцять третьому,<br />
в тридцять сьомому роках?<br />
Певно, побувавши в Косаралі,<br />
Побував би ще й на Соловках,<br />
Загартований, заґратований,<br />
прикиданий землею, снігами, кременем,<br />
досі був би реабілітований.<br />
Хоч посмертно, зате — своєвременно.<br />
Звісило з трибуни блазенський ковпак<br />
забрехуще слово.<br />
Було так, було так, було так, було так…<br />
А може, було інакше?<br />
«Чуєш, батьку?<br />
Чую, синку!..»<br />
Пропадали ж люди ні за гріш.<br />
Передсмертно лаявся Косинка.<br />
Божеволів у тюрмі Куліш.<br />
Курбас ліг у ту промерзлу землю!<br />
Мовчимо.<br />
Пнемося у багет.<br />
Як мовчанням душу уяремлю,<br />
то який же в біса я поет?!</p>

<div></div>