Сосюра Володимир – Люблю весну, та хто її не любить…<p>Люблю весну, та хто її не любить,<br />
Коли життя цвіте, як пишний сад.<br />
І, мов у сні, шепочуть листя губи,<br />
І квіти шлють солодкий аромат.</p>
<p>Люблю весну, коли плюскочуть ріки,<br />
Коли рида од щастя соловей<br />
І заглядає сонце під повіки<br />
У тишині задуманих алей…</p>

<div>




</div>

<p>Люблю, коли блукає місяць в травах,<br />
Хатини білить променем своїм<br />
І п’є тепло ночей ласкавих,<br />
А на лугах пливе туманів дим…</p>
<p>Весна вдягла у зелень віти в дуба,<br />
уже курличуть в небі журавлі.<br />
Люблю весну, та хто її не любить<br />
на цій чудесній, радісній землі!</p>
<p>1950</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>