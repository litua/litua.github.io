Юрій Андрухович – І перший сніг, і плавний супокій…<p>І перший сніг, і плавний супокій.<br />
Цвіте різдвяник — в домі тихе свято.<br />
Так мало нам потрібно й так багато —<br />
всього в нас є на вуличці вузькій.</p>
<p>Тут на снігу з’являються сліди<br />
колишніх свят, і голоси минулі<br />
уґвинчуються в стіни, ніби кулі,<br />
і кличуть нас до себе назавжди.</p>

<div>




</div>

<p>Ті погуки — блаженні й больові.<br />
Щось вічне зацвітає у крові<br />
і стугонить навально, мов кіннота.<br />
Сліди згорають легко, мов папір,<br />
коли нагряне день, але повір,<br />
що ми без них — немов свіча без ґнота.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>