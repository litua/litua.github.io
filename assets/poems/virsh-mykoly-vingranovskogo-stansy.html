<strong>Микола Вінграновський – Станси</strong>
<p><strong>1</strong></p>
<p>Люблю я думать. Я люблю<br />
Очима тишу цілувати,<br />
Коли, як в тихому гаю,<br />
В душі урочисто і свято.<br />
І грона кращих почуттів,<br />
Налитих мужністю й стражданням,<br />
Нести в твій дім і сподіванням<br />
Поїти серце в забутті.</p>
<p><strong>2</strong></p>
<p>Степліло літечко… степліли<br />
Веселі дні веселих літ —<br />
І світ піймав мене… Зраділий,<br />
Я обізвався серцем в світ,<br />
І вже крізь тебе пораненько<br />
Я крикнув, повен сил і дій:</p>
<p>— Мій світе, світку, світотенько,<br />
Мій світонько, світище мій!..</p>
<p>І — почалось! В криваву греблю<br />
Політик чорних, сліз і ран —<br />
Ввулканився в вулканну Землю<br />
Кривавий Африки вулкан!<br />
Пий, світе мій, вино свободи,<br />
Як пив мій древній друг Лі Бо!<br />
На ясні зорі, чисті води<br />
Пливи, скривавлена любов!</p>
<p><strong>4</strong></p>

<div>




</div>

<p>Любов — не зло. Любов, якби<br />
Від себе утекти можливо.<br />
Таємних дум, бажань, журби<br />
Якби зібрав я чисте жниво,<br />
Тоді б ти бачила в мені<br />
І мозолі під прапорами,<br />
І космос, і над буряками<br />
Жінок похилених, як в сні…</p>
<p><strong>5</strong></p>
<p>Нам вічно треба небом жить,<br />
По шию будучи в планеті!<br />
Якби я міг розворожить<br />
Міщанство в реактивнім леті<br />
І на серцях колючий дріт,<br />
Одежі сірі стоганебні<br />
І на економічнім небі<br />
Всеїжоїжучий живіт!</p>
<p><strong>6</strong></p>
<p>То був мій перший день колись…<br />
Стояло серце на колінах,<br />
І профіль твій в бузкових тінях<br />
Очима почуття дививсь…<br />
Люби мене. Я вже розклав<br />
Тобі дари в житейських мервах,<br />
Твій дім, і ти, й твій Берислав,<br />
Гойдайтесь ще на моїх нервах…</p>
<p>То був мій другий день буття.<br />
Гангрена серця почалася…<br />
Замовкла раптом, зайнялася<br />
Радіостанція Життя!..<br />
Я знов коханий… Боже мій!<br />
Щасливий вік той, у якому<br />
Живе твій подих долі й мрій,<br />
Краси і грації… Німому,<br />
Ти робиш честь мені…</p>
<p><em>1960</em></p>

<div></div>