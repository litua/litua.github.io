<strong>Микола Руденко – З-під даху впала призма крижана…</strong>
<p>З–під даху впала призма крижана —<br />
І серце стрепенулося недремне.<br />
Чому — не знаю, та несла вона<br />
В собі для мене радість нетюремну.</p>
<p>Я, мов дитина, підійняв її,<br />
Приклав до ока — і нараз побачив<br />
Дніпро й далекі лугові краї,<br />
Де я над озером косу мантачив.</p>

<div>




</div>

<p>Збагнув, що призма мандри дозволя<br />
Не тільки в просторі, але й у часі,—<br />
І вже дитинства крем’яна земля<br />
Мені гостинці посилає ласі.</p>
<p>Усе те вмерло, де я зараз був —<br />
Паркан і зони дворовище голе.<br />
Немов я справді бачення здобув<br />
Через незнане досі біополе.</p>
<p>Мені вже ясно, що кінець зимі.<br />
Бо хтось небесний каже в біополі,<br />
Що можна бути вільним у тюрмі<br />
І в’язнем залишатися на волі.</p>
<p><em>24.02.1980</em></p>

<div></div>