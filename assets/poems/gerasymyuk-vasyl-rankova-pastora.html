<strong>Герасим’юк Василь – Ранкова пастораль</strong>
<p>Розвиднювалось. Ми пішли косити<br />
за грунь. А нам навстріч несли трембіти<br />
чоловіки з присілка – хтось помер.<br />
Була ще тиша.</p>
<p>Та ранкова тиша,</p>
<p>коли трава сама себе колише,<br />
бо вітер спить іще у тьмі дерев.</p>
<p>Чи мервою притрушене, чи сиве<br />
поганське передсвітло млисті гриви<br />
лісів наскельних на старих верхах<br />
вичісувало леготом, думками,<br />
тому тінь птаха, що майнув над нами,<br />
зняла цураві лахи хмар, як птах.</p>
<p>Тонке джерельце скочило у вічі:<br />
втекло із ночі, ткалось на обличчі –<br />
ми падали і гладили траву.<br />
Трава світилась – плакала на віях,<br />
немовби в наших мріях і надіях<br />
розвиднілось, як на кішню нову.</p>
<p>І стало чути, як дитина плаче,<br />
а потім крик.</p>
<p>   Ми йшли на крик дитячий.</p>
<p>За стайнею на яблуні низькій<br />
тремтіло хлопченя мале, руками<br />
обнявши стовбур, наче шию мами…<br />
Тонке джерельце з наших мрій, надій.</p>
<p>Ягнята й вівці збилися докупи,<br />
навпроти них завмерли ми, як слупи…<br />
Баран аж від скарлючених кущів<br />
немовби для смертельного двобою<br />
щоразу розбігався й головою<br />
о стовбур яблуневий бив і бив.</p>

<div>




</div>

<p>Баран барана в люті б’є до смерті.<br />
А чим його погладив проти шерсті<br />
невиспаний, маленький пастушок?<br />
Невже ця худобина скаженіє<br />
тому лишень, що яблунька не вміє,<br />
сердешна, відступити хоч на крок?</p>
<p>Він звір.</p>
<p>Кров залила осклілі очі.</p>
<p>Вже й сам гатити в дерево не хоче,<br />
та хтось його кидає знов і знов.<br />
Заточується вже!</p>
<p> Він нас не бачить,</p>
<p>хоч пирскає й на нас його гаряча,<br />
скажена, темна, клекітлива кров.</p>
<p>Сказав хтось: “У шаленстві здохне скоро,<br />
бо відступать не вміє, хоч про сором<br />
не відає…</p>
<p>   А я б його забив,</p>
<p>щоб не пропали ґаздам туша й шкіра<br />
і щоб малий не впав на роги звіра”.<br />
І, взявши ніж,</p>
<p>до яблуні ступив.</p>
<p>Повіяв вітер, і проміння перше<br />
обмило нам обличчя, вітром втерши.<br />
І весело було б, якби не страх<br />
від того, що ніколи наші страхи<br />
не зможем зняти, як цураві лахи,<br />
і закопати на старих верхах.</p>
<p>Пішли ми далі тихо, як за гробом…<br />
Світ, що в стражденне Древо лупить лобом,<br />
відкрив хлоп’як з малої висоти.<br />
Йшли мудрі, ніби з нами все було вже,<br />
і здохнути,</p>
<p>до тями не прийшовши,</p>
<p>все ж веселіше,</p>
<p>   аніж далі йти.</p>

<div></div>