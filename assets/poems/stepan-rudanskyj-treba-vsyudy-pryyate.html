<strong>Степан Руданський – Треба всюди приятеля мати</strong>
<p>Прийшла в церкву стара баба,<br />
Свічок накупила;<br />
Де була яка ікона,<br />
Всюди поліпила.</p>
<p>Іще пара остається,<br />
Де їх приліпити?..<br />
«Ага! — каже.— Пошукаю<br />
Святого Микити!»</p>
<p>Найшла баба і Микиту —<br />
Святий чорта ціпить!..<br />
Бере одну йому ставить,<br />
Другу чорту ліпить!..</p>

<div>




</div>

<p>Видять люди й розважають,<br />
Щоб там не ліпила.<br />
«Що ти, бабо,— кажуть,— робиш?<br />
Та ж то вража сила!..»</p>
<p>Але баба обернулась:<br />
«Не судіте, люди!<br />
Ніхто того не відає,<br />
Де по смерті буде!..</p>
<p>Чи у небі, чи у пеклі<br />
Скажуть вікувати;<br />
Треба всюди, добрі люди,<br />
Приятеля мати!..»</p>

<div></div>