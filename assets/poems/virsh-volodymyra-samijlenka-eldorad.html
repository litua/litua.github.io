<strong>Володимир Самійленко – Ельдорадо</strong>
<p>Десь далеко єсть країна<br />
Пишна, вільна, щастям горда,<br />
Кожний там живе щасливо —<br />
Держиморда, держиморда.</p>
<p>В тій країні люблять волю,<br />
Всяк її шука по змозі<br />
І про неї розмовляє —<br />
У острозі, у острозі.</p>
<p>Там усяк говорить правду<br />
Непідкупними устами,<br />
Там за правду щира дяка —<br />
Батогами, батогами.</p>
<p>Там неправді та злочинству<br />
Не вважають і на волос,<br />
Там злочинних зараз лають —<br />
Та не вголос, та не вголос.</p>
<p>Там уряд “блюде” закони,<br />
Дба про всіх, немов про рідних,<br />
За провинності ж карає —<br />
Тільки бідних, тільки бідних.</p>
<p>Суд там скорий: як ти винен,<br />
То зашлють “без проволочки”,<br />
А не винен, то й відпустять —<br />
Без сорочки, без сорочки.</p>
<p>В тій країні всякий може<br />
По заслузі шани ждати:<br />
Там за те хрести й медалі —<br />
Для багатих, для багатих.</p>

<div>




</div>

<p>Там тверезість у повазі,<br />
Видно скрізь тверезу спілку,<br />
Всі там п’ють самую воду —<br />
Та горілку, та горілку.</p>
<p>Там всі люди роботящі,<br />
Там нарівні з мужиками<br />
Всі пани працюють щиро —<br />
Язиками, язиками.</p>
<p>Там велика воля слову:<br />
Кожний пише все, що знає,<br />
І цензура ліберальна —<br />
Все черкає, все черкає.</p>
<p>Там письменникам за працю<br />
Сам уряд складає дяку<br />
І з тріумфом їх провадить<br />
В Сибіряку, в Сибіряку.</p>
<p>Там говорять по-французьки,<br />
Не то значні, а й лакеї,<br />
І пани всі мови знають, —<br />
Крім своєї, крім своєї.</p>
<p>Там зібрались всі народи:<br />
Москалі, “хахли”, поляки,<br />
І живуть вони так дружно —<br />
Як собаки, як собаки.</p>
<p>Там живе племін усяких<br />
Престрашенна мішанина,<br />
І за те той край зоветься —<br />
Русь єдина, Русь єдина.</p>
<p><em>3 січня 1886</em></p>

<div></div>