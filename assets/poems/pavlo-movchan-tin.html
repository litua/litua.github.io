<strong>Павло Мовчан – Тінь </strong>
<p>Все глибше входить в землю спека,<br />
і ширша подих, що не крок.<br />
І пада тінь моя далека<br />
по той бік річки на пісок.<br />
Угору золото струмує,<br />
донизу темне скло тече.<br />
Висока ніч стоїть ошую,<br />
правобіч — гине день з очей…<br />
А посередині ти крочиш.<br />
Куди не ступиш — в центрі ти;<br />
посеред дня, посеред ночі,<br />
посеред світла, темноти…<br />
І лише тінь твоя кружляє;<br />
то лащиться, бува, до ніг,<br />
то ниттю в далечінь безкраю<br />
розмотується без доріг.<br />
То підіймається угору<br />
стовпом високим смоляним,<br />
а то сягає, наче корінь,<br />
аж соляної глибини.<br />
І то донизу тебе смиче,<br />
то стрімко вгору порива.<br />
Глянь, на рахманному обличчі<br />
знов закущилася трава.<br />
А плечі врізались у кручу,<br />
підперши береги круті…<br />
Піднімеш пучку й миттю влучиш<br />
в очей джерела золоті.</p>

<div>




</div>

<p>***</p>

<div></div>