Юрій Андрухович – Я ночую тут у такому домі…<p>Я ночую тут у такому домі,<br />
де живуть письменники і поети.<br />
Це не зовсім те, що жити в Содомі:<br />
групівщина, збочення і міньєти</p>
<p>тут не зовсім ті, суть яких пізнав ти<br />
з італійських фільмів, книжок, де кралі<br />
так відверто лізуть в ліжка і авта.<br />
Тут усе це є. На рівні моралі.</p>
<p>Ця оселя має ознаки пастки,<br />
по якій гуляють сонми лунатів.<br />
І коли не дійдеш — можеш упасти<br />
де завгодно, або в чужій кімнаті,</p>

<div>




</div>

<p>під чужими лампами, або в ліфті —<br />
вгору-вниз мандруєш на кожен виклик,<br />
поміж пеклом і раєм, фіфті-фіфті,<br />
трохи крові пустивши, до чого тут звикли.</p>
<p>Вихід є, здається, один — ступити<br />
в порожнечу, в ніч, але це те саме,<br />
що з вікна ступити, як цвях забити.<br />
Вся Москва для тебе гавкає псами,</p>
<p>вся пустеля з попелом всіх імперій —<br />
ти летиш, мов камінь у воду тьмяну!<br />
Але це, однак, лише на папері.<br />
Я на це не зважусь навіть і сп’яну.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>