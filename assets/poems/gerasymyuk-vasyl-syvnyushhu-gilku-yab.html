<strong>Герасим’юк Василь – Сивнющу гілку яблукату…</strong>
<p>Сивнющу гілку яблукату<br />
ти ненароком відчахнув —<br />
до себе притягав — почув<br />
слабенький тріск, немов крізь вату.</p>
<p>Немов шепнула: “Відійди.<br />
Упасти дай на землю в туску”.<br />
Ти вбиту притулив галузку<br />
до рани — замітав сліди.</p>

<div>




</div>

<p>Ти <em>мертву</em> примостив між віт,<br />
бо не хотів завдати болю<br />
своєму батьку.</p>
<p>  Неживій</p>
<p>велів прикинутись живою.</p>
<p>…А на Михайла в перший сніг<br />
немолодого чоловіка<br />
хтось дуже тихо в сад покликав…<br />
І впала віть йому до ніг.</p>
<p>Підняв, погладив, бо щепив<br />
її. Ждав яблука терпкого.<br />
Він не сказав тобі нічого.<br />
Чому він очі опустив?</p>

<div></div>