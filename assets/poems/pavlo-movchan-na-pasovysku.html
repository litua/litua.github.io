<strong>Павло Мовчан – На пасовиську </strong>
<p>Спалахує останнім соком зелень,<br />
так наче хоче очі задобрить<br />
облудним світлом, полиском сталевим,<br />
що іскравіє, міниться щомить.<br />
То бризне враз, то нагло відвологне,<br />
то пронесе метеликів разок,<br />
аби не чули, як дерева стогнуть,<br />
зронивши з себе ще один листок.<br />
Вразливе все, що тіло, що стеблина,<br />
і біль один, бо час один на всіх.<br />
І мов причинна, ламана калина<br />
сміється рвано — жовтий в неї сміх…<br />
Немов коса — тоненька павутина<br />
йде над землею і повітря тне…<br />
Кричить у лузі злякана дитина,<br />
бо нить її от-от наздожене.<br />
…А ти чого до сонця зуби шкіриш,<br />
м’ясниці ще попереду — зажди,<br />
ще ніж дріма, та око міря шкіру.<br />
Рука тверда, пастух ще ж молодий!<br />
А ти перебираєш, де солодша —<br />
скубеш травичку — солодко чи ні?<br />
О осене, яка ж бо ти хороша!<br />
Тне павутина губи і мені.</p>

<div>




</div>

<p>***</p>

<div></div>