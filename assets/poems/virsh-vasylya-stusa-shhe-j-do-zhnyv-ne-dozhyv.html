<strong>Василь Стус – Ще й до жнив не дожив…</strong>
<p>Ще й до жнив не дожив,<br />
ані жита не жав,<br />
не згубив, не лишив.<br />
І не жив. І не жаль.<br />
Тьмавих протобажань<br />
заповітна межа:<br />
ці напасті зі щастям<br />
давно на ножах.<br />
Безборонно любити<br />
заказано край,<br />
а зазнав би ти, світе<br />
великий, добра.<br />
В смерть задивлені очі.<br />
Отерпла душа<br />
і навчає, і врочить:<br />
тобі кунтуша<br />
вже довіку не мати,<br />
а чорний бушлат —<br />
він як батько, і мати,<br />
і дружина, і брат.</p>

<div></div>