<strong>Микола Вінграновський – Величальна молодій та молодому</strong>
<p>Водо молоденька,<br />
Громе молодий,<br />
Слізонько тоненька, —<br />
Упади.</p>
<p>Хай сняться вашим снам<br />
Червоні сни калнни,<br />
Щасливиться ночам<br />
З дитини до дитини.</p>

<div>




</div>

<p>Водо молоденька,<br />
Громе молодий,<br />
Рученько біленька, —<br />
Проведи.</p>
<p>Весна весні — то є,<br />
Зима зимі — то буде.<br />
Блакиттю постає<br />
Земля, і світ, і люди.</p>
<p>Водо молоденька,<br />
Громе молодий,<br />
Срібну пелюшеньку<br />
Постели.</p>
<p><em>1970</em></p>

<div></div>