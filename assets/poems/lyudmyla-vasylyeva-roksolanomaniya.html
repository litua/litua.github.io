<strong>Людмила Васильєва – Роксоланоманія</strong>
<p>Грає скрипка Ібрагіма,<br />
Сяють очі Хатідже,<br />
Зачаровано країна<br />
Віру в казку береже.<br />
Кожен вечір – до екрана<br />
Линуть тисячі жінок,<br />
Де славетна Роксолана,<br />
Знов життя дає урок.<br />
І даремно, що минуло<br />
З того часу п’ять століть…<br />
Серце трепетно відчуло<br />
Справжнього кохання мить.<br />
Так його не вистачає<br />
У реальному житті…<br />
Кожна потайки гадає:<br />
Як коханого знайти?<br />
Щоб він був такий же красень,<br />
Як володар Сулейман,<br />
Не перетворилась з часом<br />
Його щирість на обман.<br />
Грає скрипка Ібрагіма,<br />
В серці – сум та самота,<br />
Серіально-мильна піна<br />
Лізе в очі та вуста.<br />
І пірнаємо в ту піну,<br />
У екранні почуття,<br />
П’ять віків, але не змінні<br />
Доля жінки та життя.<br />
Тож боротися з цим марно,<br />
Вам кажу, чоловіки.<br />
Ми – сучасні Роксолани,<br />
Що пройшли через віки.<br />
В ріг баранячий скрутити<br />
Волю вашу – в нас талан,<br />
А як жінку підкорити,<br />
Хай вам скаже Сулейман.</p>

<div></div>