<strong>Павло Мовчан – Нічний дух </strong>
<p>І кануло, і догоріло,<br />
слід, наче рану, затягло,<br />
і тільки хмара скров’яніла<br />
важке заносила крило<br />
над небокраєм, над селом,<br />
де шлях іще пашів теплом,<br />
а в порох з дійок обважнілих<br />
викрапувалось молоко.<br />
Дзвенів колодязь ланцюжком,<br />
і дух нічний, протерши очі,<br />
вже виглядав з горища ночі.<br />
І ріжками так нетерпляче<br />
постукував у жесть гарячу.<br />
Все ширше нахлинала сутінь,<br />
і все виразніш було чути<br />
дрібний і нетерплячий стук;<br />
господар стежив: на покутті<br />
тенетища латав павук.<br />
А серцем чув, як на горищі<br />
хтось барабанить в трунне днище,<br />
і не звести затерплих рук,<br />
щоб до ікон перехреститься<br />
або ж узяти патерицю…<br />
Та скільки ще терпіть тих мук?!<br />
Гуде й відро — вловило вухо,<br />
що то джмелить у ньому муха.<br />
Сухими пучками він сухо —<br />
не від чола, а від очей —<br />
почав творити хрест: ачей<br />
пощезне ця бісівська скруха…<br />
Та дух нічний немов затявся,<br />
вже стукать ратицями брався,<br />
і, дибки стаючи, скакав,<br />
і півнем голосно кричав…<br />
Спи, діду, глибше, відсипайся…<br />
І спав би дід — повік не склепле.<br />
Усохле тіло ледве тепле,<br />
а в горлі голос пересох…<br />
Світає… Баба косу клепле —<br />
худа-худюща… Не дай Бог!</p>

<div>




</div>

<p>***</p>

<div></div>