<strong>Дмитро Павличко – “Мжичка тремтить, як мембрана…” </strong>
<p>Мжичка тремтить, як мембрана,<br />
Золотом міниться мла.<br />
Сонце осіннього рана<br />
Дівчина привела.</p>
<p>Привела мені, як дитину,<br />
Як русявеньке хлоп’я.<br />
Будем справляти гостину –<br />
Дівчина, сонце і я.</p>

<div>




</div>

<p>Сядемо троє до столу,<br />
Поділимо все, що є.<br />
А потім віддамо в школу<br />
Сонце – дитятко своє.</p>
<p>Хай вчиться воно читати,<br />
Спізнає людську могуть,<br />
Що дитина, отець і мати<br />
В одному єстві живуть.</p>
<p>***</p>

<div></div>