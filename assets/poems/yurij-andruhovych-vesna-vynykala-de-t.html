Юрій Андрухович – Весна виникала, де тільки могла…<p>Весна виникала, де тільки могла:<br />
трава на фронтонах, дощі і сухоти,<br />
і тепла бруківка. Весна була зла.<br />
Блукаючі танки і рештки піхоти<br />
вертались nach Osten. Черешня цвіла,<br />
і груди, сповиті в паси портупей,<br />
зітхали в жаданні нових епопей.</p>

<div>




</div>

<p>Костел описали — від нефів до веж,<br />
а все ж залишили стояти на площі,<br />
забивши дошками всі двері, а все ж<br />
виносили мармур і крила, і мощі —<br />
все золото чаш і шовковість одеж,<br />
всю темінь вина і кривавість корон,<br />
і мумію графа у шапці з пером,<br />
серця пілігримів, сідниці блудниць,<br />
правиці рубак і синиць із очниць,<br />
мечі, дароносиці, книги і фіги<br />
листок з антикварного лона Ядвіґи,<br />
покривлені м’язи і німби святих, —<br />
уче це призахідне тління Європи<br />
виносили геть. Мов у піч, мов на допит –<br />
жбурляли в машини. Ти вчасно затих,<br />
а потім озвався, хрипучий органе,<br />
тебе розкрутили на тисячу труб,<br />
тебе прикладали до вуст, як до рани,<br />
ці душі найменші, ці діти з халуп,<br />
з підвальних яскинь, де каміння і плющ,<br />
з низів, de profundis, ти виник пискляво.<br />
тебе на свистки і гудки розпиляли,<br />
і ти засурмив з-над катуш і калюж,<br />
з міського підпілля, де ніч і сухоти,<br />
де квола весна зеленіла зі стін.<br />
Ці губи, ці труби, ці дотики. Доти,<br />
аж поки ця розкіш, ці мури, цей тлін…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>