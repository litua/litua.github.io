<strong>Герасим’юк Василь – Старий завіт</strong>
<p><em>Володимиру Забаштанському</em></p>
<p>Мій тато у тифозному бараці<br />
читав Старий Завіт.</p>
<p> А поруч труп</p>
<p>лежав. Іще вчорашній.</p>
<p>Наче зруб,</p>
<p>зіяв барак. Не винесли і вранці,</p>
<p>і тато книгу між собою й ним<br />
поклав. Заплющив очі і розплющив.<br />
Бо вимовить не міг. А зір подужчав.<br />
Здіймавсь барак, мов полонинський дим.</p>
<p>Ще мертво спали і живі. Тому<br />
почув мій тато кроки.</p>
<p>   Руку потай</p>
<p>поклав на книгу.</p>
<p>І побачив постать</p>
<p>в бараці — наближалась у диму,</p>
<p>нагадуючи здалеку Чугайстра:<br />
звисала вовна з нього, борода,<br />
як вовна, сива, лісова хода,<br />
а поглядом барак, мов дебрю, — наскрізь.</p>
<p>Перехрестився тато —</p>
<p>    той не зник.</p>
<p>І вдруге, втретє, але той не здимів:<br />
вистукував копитами своїми,<br />
немовби він зайшов у пастівник.</p>
<p>В літа пастуші тато мій не раз<br />
його стрічав у світанковій мряці,<br />
та вперше у тифозному бараці<br />
цей добрий дух, як смертний страх, потряс.</p>
<p>Ніхто й не ворухнувся.</p>
<p>Мов не сплять,</p>
<p>а вимерли усі, як дід, що поряд.<br />
Про що ці люди думають, говорять,<br />
виходячи з бараків,</p>

<div>




</div>

<p>як з багать?..</p>
<p>Не вимовити слова.</p>
<p> Мертвий крик</p>
<p>підкрався збоку, душить по-злодійськи…<br />
Все вище дим, все вище полонинський!<br />
І плаче полонинський чоловік</p>
<p>в тифозному бараці. Кличе він…<br />
Вона жива. Вона жива ще, мати.<br />
В якій би книзі смерть свою сховати?<br />
Хто хвойний дим підніме із колін?</p>
<p>А-а-а, добрий дух? Ти вовною трясеш,<br />
копитами вистукуєш в бараці.<br />
Ти ще закрутиш у своєму танці,<br />
але на цвинтар ти не віднесеш,</p>
<p>бо яма там на всіх одна.</p>
<p>   Вона</p>
<p>чекає нас.</p>
<p>   Вона щороку глибша.</p>
<p>Скликає полонських духів тиша<br />
з бараків наших.</p>
<p>Теж — на всіх одна.</p>
<p>Вони приходять, коли мертво ми<br />
спимо.</p>
<p>   І КНИГА захищає ложе.</p>
<p>І добрі, й злі.</p>
<p>   Ніхто з них не поможе,</p>
<p>коли вже нам несила буть людьми.</p>
<p>Вони приходять у вечірній млі,<br />
вони приходять у ранковій мряці.<br />
Мій тато у тифозному бараці<br />
побачив їхні ратиці в золі.</p>
<p>…Мій присмерковий полонинський дим.<br />
Кого він в піднебессі не вколише!<br />
Мій тато вчасно розминувся з ним<br />
в ранковій тиші.</p>
<p>Стало ще тихіше.</p>

<div></div>