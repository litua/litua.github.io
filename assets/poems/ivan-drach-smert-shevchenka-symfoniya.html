<strong>Іван Драч – Смерть Шевченка (симфонія)</strong>
<p>Сто років — зморшка на чолі Землі.<br />
Всесвітні війни, революцій грози…<br />
Дніпро до ніг стежиною проліг<br />
І котить славу в сиві верболози.</p>
<p>Поет став морем. Далеч степова,<br />
І хмарочоси, й гори — ним залиті.<br />
Бунтують хвилі-думи і слова,<br />
І сонце генія стоїть над ним в зениті.</p>
<p>Дно глибшає, і береги тікають,<br />
Аж небо рве свою блакить високу.<br />
І шторми піняться од краю і до краю,<br />
Од Вінніпеґу до Владивостоку.</p>
<p>З глибин сердець джерела пружно б’ють —<br />
І шумувати морю, не вмирати,<br />
Хай ллють у нього і любов і лють,<br />
Тривожну шану, жовч гірку розплати…</p>
<p>Художнику немає скутих норм.<br />
Він — норма сам, він сам в своєму стилі…<br />
У цей столітній і стобальний шторм<br />
Я кидаюсь в буремні гори-хвилі.</p>
<p>Перша частина</p>
<p>В и ш н е в и й   ц в і т</p>
<p><strong>1</strong></p>
<p>Завірюха стугоніла, вила,<br />
І мороз гострив свій білий ніж.<br />
А Земля од ляку задубіла,<br />
На вітрах крутилася скоріш.</p>
<p>Щулились дороги, мерзли хмари,<br />
В сіру безвість зносило міста.<br />
А дуби стругалися на мари,<br />
На труну, на віко, на хреста.</p>
<p>Петербурзьким шляхом, по коліна<br />
Грузнучи в заметах, боса йшла<br />
Зморена, полатана Вкраїна,<br />
Муку притуливши до чола.</p>
<p>І намисто сипалось під ноги,<br />
Ніби кров змерзалась на льоту.<br />
“Сину, сину”, — слухали дороги<br />
Тих ридань метелицю густу.</p>
<p>“Може, тобі липового чаю,<br />
Чи калини спряжити бува…”<br />
А дорога ген до небокраю —<br />
На дорозі мати ледь жива.</p>
<p>Хурделяє хуґа хуртовинна,<br />
Засипає снігом очі вщерть.<br />
І біжить до сина Україна<br />
Одганяти знавіснілу смерть.</p>
<p><strong>2</strong></p>
<p>Цілу ніч надворі виє хуґа,<br />
Плаче, деренчить в віконній склі.<br />
Ні дружини, ні дітей, ні друга —<br />
Тільки гілка вишні на столі.</p>
<p>Телеграма від полтавців. М’ята<br />
Віє в душу запахущий дим,<br />
Та маленька свічка тьмянувата<br />
Тріскає і мружиться над ним.</p>
<p>Дві у шафі, що життя досвітять,<br />
Ну, а там світити вже йому.<br />
В завірюшних, грозяних століттях<br />
Серцем розпанахувати тьму.</p>
<p>Нині вишня бризнула суцвіттям —<br />
В пляшці тепла гілочка жива…<br />
Біль пекучий… І вона, самітня,<br />
В цвіті вся, як в думах голова.</p>
<p>Ліг у ліжко. Віє чи не віє —<br />
В заметілях весь життєвий шлях.<br />
В свічці ледве дихають надії,<br />
І блукають пальці в пелюстках.</p>
<p><strong>3</strong></p>
<p>П е р ш е   м а р е н н я</p>
<p>Густий туман спадає.<br />
Великий плац, піском посипаний,<br />
Де флейта з вихлипом ридає,<br />
І барабан гуде, як  гнів невсипний.</p>
<p>Ні — сотні флейт конають в муці.<br />
Гуде земля, і товпища народу,<br />
Як зерна у мішку, в густій пилюці<br />
Тривожаться, шумлять до небозводу.</p>
<p>Ярмулки і хустки, шапки, кубанки.<br />
Посивілі, руді, із кучмами, із струп’ям.<br />
Востаннє надриваються горлянки.<br />
Вози вгинаються, чиясь гарба порипує.</p>
<p>Валує дим в жіночих зойках вгору,<br />
Дитячий лемент свердлисть небо й душу.<br />
Хто виліз по снопках на схилену комору,<br />
Хто на вершок на грушу —</p>
<p>І дивляться туди,<br />
Де два ряди<br />
Стоять, схилившись для удару,<br />
В очах леліючи покару<br />
І лютий гнів<br />
На всіх царів.<br />
Один — жіночий ряд. Там покритки,<br />
Замучені, із безрозумним горем,<br />
Із випитим лицем, із поглядом суворим —<br />
Стоять і мнуть хустки.<br />
А другий ряд — катовані солдати.<br />
Забиті лозами, посаджені за ґрати.<br />
А серед них і кістяки, мерці<br />
Шпіцрутени тримають у руці,<br />
І козаки замучені, й казахи<br />
Похнюплені — орбіти без очей, —<br />
І вітер розвіває чорні лахи<br />
Над білими цурпалками плечей.<br />
Од заходу до сходу — два ряди.<br />
Вже крики звідусіль: “Пора — веди!”<br />
І він, Тарас, веде катів людських.<br />
Січуть шпіцрутени вельможні пишні спини,<br />
І так горлає їхній зойк невпинний,<br />
Щоб в майбутті він за віки не стих.<br />
Тарас веде Миколу, що його<br />
Хотів засипати казахськими пісками.<br />
На спині пещеній танцює вже вогонь,<br />
І Олександр Романов йде з братами.<br />
Їх святить гнів народів… Свист і свист.</p>
<p>Він опритомнів у тяжкому горі:<br />
Це хуртовина бляхи білий лист<br />
Зірвала — грімкотить і цвьохкотить надворі,<br />
І гасне свічка, як його життя.<br />
Він другу світить. Тужно вітер свище.<br />
Даремно в шибку б’ється каяття.<br />
В душі стліває чорне попелище…</p>
<p><strong>4</strong></p>
<p>Д а л е к и й   д і в о ч и й   г о л о с</p>
<p>Я тебе чекала роки й роки.<br />
Райдугу пускала з рукава.<br />
На твої задумані мороки,<br />
На твої огрозені слова.</p>
<p>Я тебе в Закревській поманила,<br />
Я душею билась в Рєпніній,<br />
А в засланні крила розкрилила<br />
В Забаржаді, смуглій і тонкій.</p>
<p>Ні мотиль-актриса Піунова,<br />
Ні Лікери голуба мана<br />
Цвітом не зронилися в грозову<br />
Душу вільну, збурену до дна.</p>
<p>Я б тобі схилилася на груди,<br />
Замість терну розсівала б мак.<br />
Та мені зв’язали руки люди.<br />
“Хай страждає, — кажуть, — треба так.</p>
<p>Хай у ньому сльози доспівають<br />
У ненависть, в покару, в вогні”.<br />
І мене, знеславлену, пускають,<br />
Щоб ридали вірші по мені.</p>
<p>Я — Оксана, вічна твоя рана,<br />
Журна вишня в золотих роях.<br />
Я твоя надія і омана.<br />
Іскра нероздмухана твоя.</p>
<p><strong>5</strong></p>
<p>Д р у г е   м а р е н н я</p>
<p>(З шибки впурхує в кімнату зграя горобців,<br />
всідається біля свічки, цвіринчить)</p>

<div>




</div>

<p>Ми — українські горобці,<br />
Як оселедці, в нас чуби.<br />
Вкраїнський усміх на лиці,<br />
Вкраїнські писки і лоби,<br />
Що нам сипнуть, те ми клюєм,<br />
Чолом за ласку віддаєм.<br />
Цар нас шугнув, і ми — о, страх —<br />
Всі пурхнули по смітниках.<br />
То служимо в своїх панів,<br />
Як бог велів і цар велів.<br />
То мостимося до чужих<br />
І в урнах порядкуєм в них,<br />
А те, що Україна гола, —<br />
Нам соромно за наші вола,<br />
Ми обминаєм наш смітник —<br />
Вже одбуяв козацький вік,<br />
І ми не витвори льокальні.<br />
Ми навіть інтернаціональні.<br />
Бо як підійметься руїна<br />
Й зачервоніє Україна,<br />
То нам прийдеться утікати,<br />
Щоб крильця не пообпікати.<br />
А вдалині, на чужині,<br />
А чи в сусідськім бур’яні<br />
Ми розпережимось орлами…<br />
Цвірінь-цвірінь! Ти будеш з нами?<br />
Ти в нас дивись, бо спересердя<br />
Ми поклюєм твоє безсмертя…<br />
А то престол тобі зів’єм<br />
І епігонством тихо вб’єм,<br />
В труну твою, як ляжем спати,<br />
Ми рідної натрусим м’яти.<br />
Що ми свої (хай знає світ!),<br />
Цвірінькнем тихо “Заповіт”…<br />
Ти – вічний?</p>
<p>Вічні ж ми, борці,</p>
<p>Ми — всюдисущі горобці!</p>
<p><strong>6</strong></p>
<p>Т р е т є   м а р е н н я</p>
<p>Він лежить горілиць і не бачить нічого.<br />
Тільки з хрому халяви — глум гидкий, навісний.<br />
І підходить один, пружно виструнчив ногу,<br />
Став на груди поетові (чи це ява чи сни?),</p>
<p>І пристукує, і гатить<br />
Каблуками кованими —<br />
Як би серце розірвати<br />
Гострими підковами.<br />
Гупотить, тупотить,<br />
Тисне, мне вичовгує.<br />
Злісний танець глупоти<br />
В піні вишумовує.<br />
Та по грудях, та по серцю,<br />
Та по тілі білому —<br />
Крики, лемент: “Підсип перцю!”<br />
В диму очамрілому<br />
Офіцери ходять колом,<br />
Оренбурзький ґарнізон —<br />
І, пробитий гострим болем,<br />
Захлинається прокльон.</p>
<p>Він тужавіє мукою, биті груди розпростує,<br />
Рве сорочку скривавлену — і росте, і росте,<br />
І злітає мізерія золотою коростою,<br />
Збившись в закутки шинку, в павутиння густе.</p>
<p>І малі йому зруби, дико валяться стіни,<br />
Дах злітає за вітром, та впину нема,<br />
І казарми тріщать од лежачої спини,<br />
З ляку в море пірнає пустеля німа.</p>
<p>І не встати йому, мов прибитий навіки,<br />
Хоч під ним, наче хмиз, тріскотить Оренбурґ,<br />
Хоч здаються струмочками вигнуті ріки<br />
І дмушками дитячими посвисти бур.</p>
<p>Він кричить з переляку, бо рука вже на полюсі<br />
Маца лисину льоду, а друга внизу<br />
Чорне море впізнала по козацькому голосі<br />
І так спрагло голубить подніпрову лозу.</p>
<p>Голова в Петербурґ вже уперлась — і звідти<br />
Сунуть армії, прямо по ньому гудуть.<br />
І танцює імперія, і гудуть динаміти,<br />
Щоб добратись до серця, в поетову лють.</p>
<p>А над серцем гопака<br />
Панство з України<br />
У червоних чобітках<br />
Пробива до спини.<br />
Дави свого, слава Богу,<br />
Щоб чужий боявся,<br />
Щоб іти в таку дорогу<br />
І не замірявся.<br />
Гоп-гоп гопака<br />
У червоних чобітках,<br />
У киреях вишневих,<br />
У шапочках смушевих…</p>
<p>Він лежить горілиць. Гасне свічка поволі.<br />
Люто груди печуть, та нікого нема,<br />
І летять на Вкраїну незагоєні болі,<br />
Зупиняють їх ґрати, бо вітчизна — тюрма…</p>
<p><strong>7</strong></p>
<p>Г о л о с і н н я   м а т е р і   У к р а ї н и</p>
<p>Та до кого ж я літатиму,<br />
Кому в очі заглядамиту.<br />
Кому квіти-самоцвіти<br />
По долинах розстилатиму?<br />
Відкіль тебе ж викликати?<br />
Чи то з рути? Чи то з м’яти?<br />
Чи з глибокої могили,<br />
Де барвінки хрест обвили?<br />
Які столи застилати,<br />
Повні чари наливати?<br />
Та й налити, пригубити,<br />
З хрестом цокнутись і пити?..<br />
Як же тебе шанувати —<br />
Цвіт вишневий обсипати,<br />
А чи жовтий лист кленовий<br />
На віночок твій терновий?..</p>
<p>Друга частина</p>
<p>Вишневий вітер<br />
Вишневий цвіт<br />
З вишневих віт<br />
Вишневий вітер<br />
Звіває з віт…</p>
<p>Йому стелилася дорога незвичайна —<br />
Єдина у житті і в смерті теж єдина,<br />
Крізь всі віки, загорнуті у смуток,<br />
Крізь всі народи, сиві і весняні, —<br />
Кругом Землі йти на плечах братів.</p>
<p>І до труни з кленового безсмертя<br />
Шекспір підходив з глибини століть<br />
І, чорний плащ відкинувши рукою<br />
(На грудях заряхтіли діяманти,<br />
Мов зорі на небесному чолі),<br />
Схилився до землі, поцілував у лоб —<br />
Війнулося волосся над труною.<br />
Застиг в мовчанні, вічний, як життя.</p>
<p>Війнуло подихом насичених терзань —<br />
Рішуче звівся буряний Бетговен.<br />
Левиний чуб із чорних блискавок<br />
Упав на груди вогняного брата —<br />
Вислухував громи в Тарасовій душі.</p>
<p>Стрункий, і чистий, і легкий, мов птах,<br />
В вустах затисши білий цвіт черешні,<br />
Плив на вітрах чорногарячий Пушкін.<br />
І полилось волосся кучеряве<br />
На мудрі руки сивого борця.</p>
<p>І скинув Ґойя вороний циліндр.<br />
Поставу згорблену ніс крізь тривожні хмари<br />
З совою на широкому плечі.<br />
У кожного руках пов’язаний хустиною<br />
З яскравим українським вишиттям.<br />
Взяли на плечі дорогу труну.</p>
<p>Вишневий цвіт<br />
З вишневих віт<br />
Вишневий вітер<br />
Звіває з віт.</p>
<p>І замість свічки палахтіло сонце</p>
<p>Вишневий плід<br />
Здивує світ,<br />
Всміхнеться сонцю<br />
На крилах віт</p>
<p>В Тарасових натруджених руках.</p>
<p>І доки світ<br />
У плині літ —<br />
Вишневий вітер.<br />
Вишневий цвіт.</p>
<p>У кругосвітній похорон пішли,<br />
Щоб зупинитись на горі Чернечій,<br />
Йшла вперше Україна по дорозі<br />
У глибину епох і вічних зльотів —<br />
Йшла за труною сина і пророка.<br />
За нею по безсмертному шляху<br />
Ішли хохли, русини, малороси,<br />
Щоб зватись українцями віднині.</p>
<p>Вишневий цвіт<br />
З вишневих віт<br />
Вишневий вітер<br />
Зриває з віт.</p>
<p>І розступалися народи перед нами.<br />
Вітри носили шепоти на крилах.<br />
Питав Париж Варшаву: хто це? Хто?<br />
Літали ластівки й снували за собою<br />
Години й дні, журбою перевиті.<br />
А з куполу захмарених небес<br />
Глибинний реквієм схилявся до Землі<br />
І очі смутку зазирали в душу —<br />
Йшла Україна в глибину століть.</p>
<p>Вишневий плід<br />
Здивує світ,<br />
Всміхнеться сонцю<br />
На крилах віт.</p>
<p>Вишнева весняна пора.<br />
Летять стежини до Дніпра,<br />
Летять хмарки, летять дороги,<br />
Зібгавши куряву під ноги.<br />
Летять студенти і монахи,<br />
Летять мундири і папахи,<br />
Летять солом’яні брилі,<br />
Летять кленові костилі,<br />
Летять берлини і підводи,<br />
Летять віки. Летять народи.<br />
Вишневий вітер на Землі.<br />
Вишневі думи на чолі.</p>
<p>І доки світ<br />
У плині літ —<br />
Вишневий вітер,<br />
Вишневий цвіт.</p>
<p><em>“Вітчизна”, ч.3, 1962</em></p>

<div></div>