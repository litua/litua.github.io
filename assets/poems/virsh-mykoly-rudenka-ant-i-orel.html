<strong>Микола Руденко – Ант і орел</strong>
<p>Коли кремезний ант поставив зруба,<br />
Щоб мати добру хату для дітей,<br />
Старий орел з–під хмар спустивсь<br />
на дуба<br />
Натомлений носій лихих вістей.</p>
<p><em>Орел</em></p>
<p>Даремно ставиш хату в цьому полі —<br />
Я небезпеку вгадую здаля.</p>
<p><em>Ант</em></p>
<p>Що тямиш ти у хліборобській долі?<br />
Поглянь, яка земля… Яка земля!</p>
<p><em>Орел</em></p>
<p>Ти, чоловіче, не шануєш роду —<br />
Твоїх дітей понищать до ноги:<br />
Із заходу, із півдня та зі сходу<br />
Тебе вже обступають вороги…</p>
<p>Та не злякався ант — рідню покликав.<br />
На берегах Славутича-ріки<br />
З ворожих ран лилася кров велика,<br />
Грудьми на ниву впали земляки.</p>
<p>В степи відкинув ант ворожу лаву.<br />
І хоч не всі вернулися сини —<br />
Радів, що жито виросло на славу,<br />
Що множаться гривасті скакуни.</p>
<p>Але в передчутті нової січі<br />
Спустивсь орел до знаних берегів.</p>

<div>




</div>

<p><em>Орел</em></p>
<p>Покинь цю землю, добрий чоловіче —<br />
Ти сієш заздрість в душах ворогів.</p>
<p>Де не літав, але землі такої<br />
Не зустрічав…<br />
Багатства немалі!<br />
Та ні тобі, ні правнукам спокою<br />
Повік не знати на оцій землі.</p>
<p>З племен бідніших створяться<br />
держави —<br />
Кордон позначать не твоїм кілком;<br />
В науках мудреці досягнуть слави,<br />
А ти лишишся вічним мужиком.</p>
<p>Якщо повік не буде щастя в хатах,<br />
А кров синів — лиш добриво лугам,<br />
Яка користь тобі від нив багатих?<br />
Іди в ліси — віддай їх ворогам.</p>
<p>…Минуть гіркі століття. Стане ясно.<br />
Що правду мовив незрадливий птах:<br />
І діти, прозріваючи завчасно,<br />
Кістками ляжуть в антових житах.</p>
<p>Та хоч страждань ще прийде повна<br />
міра<br />
Навколішки не стане волелюб.<br />
І не помре у душах горда віра,<br />
Що ант не марно тут поставив зруб.</p>
<p><em>15.11.1979</em></p>

<div></div>