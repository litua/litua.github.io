<strong>Павло Мовчан – Савур-могила </strong>
<p>На циферблаті час ганяє люто стріли,<br />
і сиплеться пісок з пощерблених трибків,<br />
і вороння летить крізь простір прогорілий,<br />
летить на сто сторін, на тисячу віків.</p>
<p>Пропалено й папір. І чорним струмом з дірки<br />
гарячий порох б’є, торкаючись руки:<br />
не видко вже ніде ні іскорки, ні зірки, —<br />
ворушаться клубком у горлі карлючки…</p>
<p>Роздмухаєш, мов трут, пітьму — ні бризки світла<br />
навшпиньках з дому йдеш, забувши про замки,<br />
і сам собі стаєш, як щезник, непомітним,<br />
хоч пам’ять і чуття на відстані руки…</p>
<p>І вухо прихилив — вловив холодний подих,<br />
похитувався граб і жабрами ледь-ледь<br />
повітря ворушив, обернений до сходу,<br />
де промінець промкнувсь і захиталась твердь.</p>
<p>Я вгору очі звів — удалині побачив:<br />
схлюпнувшись, розлилась, мов пляма світляна,<br />
блукаюча вода, вода жовтогаряча,<br />
що полум’ям була пронизана до дна.</p>

<div>




</div>

<p>І я, я засвітивсь, мов крапля на листкові,<br />
і віддзеркалив шир обличчям золотим,<br />
і світло потекло по жилах замість крові,<br />
витискуючи з них краплини чорноти.</p>
<p>Просвітленим очам глибини відкривались,<br />
мов простір розпустивсь на сто віків назад:<br />
ось предок мій лежить в степу один як палець<br />
і поглядом пасе черідку хмар-ягнят…</p>
<p>Йому — м е н і в траві, де прузлики сюркочуть,<br />
так легко, вільно так і видко наперед,<br />
як з хруском костяним копита степ толочать<br />
і стріли скрізь ростуть, ростуть, мов очерет.</p>
<p>Просвічена наскрізь глуха Савур-могила,<br />
мов агрус, що дозрів, свій відкривала скарб:<br />
там він похмільно спить, схрестивши царські крила,<br />
корінням сполуча його із небом граб.</p>
<p>Не осідає ґрунт, росте могила вгору,<br />
жбурляє вихор з піль по пригорщі щодня<br />
не куряву наверх, а пелену прозору,<br />
і трусить порох з крил крикливе вороння.</p>
<p>Я вибрався на шпиль, аж дух мені забило,<br />
і стало видно гень небесну і земну,<br />
бо видко, як ніде, з високої могили<br />
душевну висоту — життєву глибину.</p>
<p>***</p>

<div></div>