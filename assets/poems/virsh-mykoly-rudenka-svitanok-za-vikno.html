<strong>Микола Руденко – Світанок за вікном такий чутливий, наче…</strong>
<p>Світанок за вікном такий чутливий, наче<br />
Дмухнеш — і він ураз повернеться в пітьму.<br />
А вітер в димарі регоче, виє, плаче,—<br />
Немовби хтось помер, що любий був йому.</p>
<p>І страшно так мені, що день з імли не вийде.<br />
Не поведе мене на заповітну путь.<br />
Світанку, веселіш!..<br />
Нічні вітри, не вийте,<br />
Хай сонце вигляда — його усюди ждуть.</p>

<div>




</div>

<p>Криничний журавель чекає на цямринах,<br />
Корова жде в хліві і сонях на межі…<br />
Зненацька хлюпнув дощ — і загриміла<br />
в ринвах,<br />
Забулькала вода під хатою в діжі.</p>
<p>І все це у душі іскринками заляже —<br />
І звуки, й запахи, і в димарі виття,—<br />
І учорашній день з сьогоднішнім пов’яже<br />
Строкатою тканиною буття.</p>
<p>І знаю, що в мені це знов колись постане<br />
Нежданим спалахом, цілющим джерелом —<br />
Тим рідним, дорогим, яке одвіку дане,<br />
Щоб за добро земне платили ми не злом.</p>

<div></div>