<strong>Антонич Богдан-Ігор – Сад</strong>
<p><em>Біологічний вірш у двох відмінах</em></p>
<h4><strong>1</strong></h4>
<p>Тріпочуться слова, мов бджоли на дощі,<br />
вривається розмова, ледве розпочата,<br />
спалахують думки й ховаються мерщій,<br />
і погляд, мов метелик, ясний і крилатий.</p>
<p>Кімната нам заміниться в квітчастий сад,<br />
і сплетемось, обнявшись кучерявим листям.<br />
Вросту, мов корінь, в тебе, й спалахне роса<br />
на наших ясних снах, омаєних сріблисто.</p>

<div>




</div>

<h4><strong>2</strong></h4>
<p>Нас двоє — два кошлаті й сплетені кущі,<br />
і усміх наш — метелик ніжний і крилатий.<br />
Проколені думки, мов бджоли на дощі,<br />
тріпочуться, на гостре терня міцно вп’яті.</p>
<p>Пісні, мов ягоди, омаюють щодня<br />
той сад, де ми ростем, обнявшись тісно листям.<br />
Углиб, аж до коріння все отут сповня<br />
рослинний бог кохання, первісний і чистий.</p>
<p><em>15 березня 1935</em></p>

<div></div>