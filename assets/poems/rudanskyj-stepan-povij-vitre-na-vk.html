<strong>Руданський Степан – Повій, вітре, на Вкраїну…</strong>
<p>Повій, вітре, на Вкраїну,<br />
Де покинув я дівчину,<br />
Де покинув чорні очі…<br />
Повій, вітре, з полуночі.</p>
<p>Між ярами там долина,<br />
Там біленькая хатина,<br />
В тій хатині голУбонька,<br />
ГолУбонька-дівчИнонька.</p>
<p>Повій, вітре, до схід сонця,<br />
До схід сонця, край віконця.<br />
Край віконця постіль біла,<br />
Постіль біла, дівча миле.</p>
<p>Зупинися нишком-тишком<br />
Над рум’яним білим личком,<br />
Над тим личком зупинися,<br />
Чи спить мила — подивися.</p>

<div>




</div>

<p>Як спить мила, не збудилась —<br />
Нагадай їй, з ким любилась,<br />
З ким любилась і кохалась<br />
І кохати присягалась…</p>
<p>Як заб’ється їй серденько,<br />
Як дівча зітхне тяженько,<br />
Як заплачуть чорні очі,<br />
Вертай, вітре, к полуночі.</p>
<p>А як мене позабула,<br />
Як нелюба пригорнула —<br />
Ти розвійся край долині,<br />
Не вертайся з України…</p>
<p>Вітер віє, вітер віє;<br />
Серце тужить, серце мліє…<br />
Вітер віє, не вертає,<br />
Серце з жалю замирає.</p>

<div></div>