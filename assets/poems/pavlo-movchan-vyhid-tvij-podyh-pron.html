<strong>Павло Мовчан – Вихід (“Твій подих пронозить мене…”) </strong>
<p>Твій подих пронозить мене, наче воду у склянці, —<br />
хитається розум, вдихаються сльози в нестямці.<br />
Яка коловерть — колування зелини дрібної, —<br />
невипита смерть нахолола в напої.<br />
Життя недожите — пиття недопите з тобою!<br />
Журбою розведена радість, як сажа водою.<br />
— Не треба мені, ну не треба нічого! —<br />
Впираються в землю хрести одноногі —<br />
над ними лежать рушники зозулясті,<br />
під нами лежать черепи щелепасті,<br />
за ними і зими, і злами, і злети, і зриви,<br />
під ними провали, обриви…<br />
Сльозами рясними окроплено стьожку дороги…<br />
Без тебе не треба, їй-богу, нічого, нічого…<br />
Безглузде життя не з тобою, як камінь на ноги…<br />
Сміється пожухлий листок і затулює рота,<br />
аби не проллялась у слові блукаюча в жилах скорбота.<br />
— Не хочу печалі, — кричально розпечені очі<br />
шукали води, щоб зору вернуть непороччя.<br />
Та з подихом холод ввіходить,<br />
вистуджує плоть діркувату,<br />
і що не прожита хвилина, то втрата, то втрата, то втрата…<br />
Спиваю з листків не росу, а краплини смолисті.<br />
І вийстя із часу, як нурт джерелистий…<br />
Пречиста десниця відсовує легко завісу —<br />
і ти сам із себе виходиш, як в поле із лісу…</p>

<div>




</div>

<p>***</p>

<div></div>