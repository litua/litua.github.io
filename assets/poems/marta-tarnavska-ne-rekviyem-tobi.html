<strong>Марта Тарнавська – “Не реквієм тобі — подяки гімн…” </strong>
<p>Не реквієм тобі — подяки гімн:<br />
все добре починалося від тебе,<br />
все, що в житті здавалось дорогим,<br />
що радістю зростало аж до неба.</p>
<p>Дівча несміле, що в п’ятнадцять літ,<br />
замріяне, чекало на порозі,<br />
ти взяв за руку і пішов у світ<br />
по бомбами розгромленій дорозі.</p>

<div>




</div>

<p>Над світом саме загорявся мир,<br />
і ми несли — назустріч сподіванням —<br />
в життя нового серцекружний вир<br />
уперту працю і палке кохання.</p>
<p>Була, мов сонце, ця твоя любов:<br />
з несмілого, наївного дівчати<br />
в підсонні життєрадісних умов<br />
розквітла жінка, і дозріла мати,</p>
<p>і крила виросли на пробу сил,<br />
бо кликав-вабив недосяжний обрій…</p>
<p>Як я могла б тепер без власних крил<br />
зустріти день — самотній і недобрий?</p>
<p>жовтень 1992</p>

<div></div>