<strong>Герасим’юк Василь – Спасителем чи сином необнятим…</strong>
<p>Спасителем чи сином необнятим<br />
у Чорнім лісі приспані вітри?<br />
Я знаю, моя мила, ти була там.<br />
Це ти тоді промовила: умри.</p>

<div>




</div>

<p>Вже вкотре ліс багряну вберю скине!<br />
Хтось уві сні заплаче, як дитя…<br />
І вкотре вже накличеш ти, княгине,<br />
того, хто присипляє забуття!</p>
<p>Не ангели тебе на крилах носять<br />
під небесами музики і сліз,<br />
Не демони пощади в тебе просять,<br />
а ті, кого вела ти в Чорний ліс.</p>

<div></div>