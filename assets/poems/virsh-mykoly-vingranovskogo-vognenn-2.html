<strong>Микола Вінграновський – Вогненна людина</strong>
<p>Не в кам’яній, не в дерев’яній ері —<br />
Зустрілися ми в атомній добі,<br />
В жахких реакціях негаснучих матерій,<br />
У плоті вогненній з’являюся тобі.<br />
Я — Сонця син. Творець Землі і неба.<br />
І я — це ти. Все, що навколо тебе.<br />
Вклонись повітрям, часом, і судьбою,<br />
І атомом, розщепленим тобою,<br />
І таємницею, що знаєш ти один.<br />
Я дав тобі вітчизну і народ,<br />
Любов і мрію. мову і мовчання.<br />
Я не давав печалей і скорбот<br />
Від чорного воєнного світання,<br />
Їх автор — ти! і сам ти е творець<br />
Трагічних дум своїх у неспокою.<br />
Тебе чекає вічність чи кінець,<br />
А твій кінець — це я перед тобою.<br />
Шмат сонця я, шмат радості і муки.<br />
Були вітчизна в мене і народ.<br />
Був світ, і геній хліба, і науки,<br />
Була земля і плескотіння вод.<br />
Моє життя було колись початком<br />
Усіх зачать в космічній глибині.<br />
Було тоді ще небо небенятком,<br />
І зорі були юні і страшні.<br />
І мрію з мрій про велелюдну спільність<br />
На крилах атома несли ми із пітьми<br />
І донесли — в космічну безгомінність<br />
Зірвались ми і Сонцем стали ми!..<br />
І стали Сонцем наші дні і ночі,<br />
І вороги, і други, і пісні,<br />
І помилки, і помисли урочі,<br />
І стали генії даремні і смішні…<br />
Народе мій! Мій сонячний народе,<br />
Тебе нема — лиш смерть твоя живе.<br />
І смерть твоя — твоя найвища врода,<br />
Бо смерть твою життям Земля зове!<br />
Мислителем, згорілим хліборобом<br />
Ти світиш їй крізь небо голубе —<br />
І на Землі ти знову став народом,<br />
І цей народ повторює тебе.<br />
І жах бере мене… Шукаю слова<br />
Сказать тобі, наземний брате мій:<br />
Доба твоя жахлива і святкова,<br />
Люби її, ненавидь і жалій,<br />
І зберігай, і не прощай нічого,<br />
Бо у прощенні буде смерть твоя,<br />
І глупий космос стане за порогом,<br />
І проклену тебе на сором я.<br />
Кажу тобі: в руках твоїх сьогодні<br />
Життя Землі і пульс її краси.<br />
Я вірю: людства думи благородні,<br />
Звогніть Землі ніколи не даси,<br />
Земний мій друже!..</p>

<div>




</div>

<p><em>1957</em></p>

<div></div>