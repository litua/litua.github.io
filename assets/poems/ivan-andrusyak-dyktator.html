Іван Андрусяк – Диктатор<p>я диктатор і можу собі дозволити все<br />
палити вішати мордувати<br />
у всіх на очах ґвалтувати<br />
найцнотливіших жінок і дівчат<br />
дарувати повіям брильянтові забавки<br />
тоді коли нарід жере коржики з висівок<br />
говорити своїм міністрам<br />
а поцілуйте мене точнісінько в задницю<br />
і знімати штани посеред зали сойму<br />
вони ж ідіоти лише радітимуть з цього</p>

<div>




</div>

<p>вечорами лелію плани<br />
накажу із усіх троянд з усієї країни<br />
посплітати гірлянди і уквітчати ними<br />
кожне місто аби мої піддані<br />
жили посеред літаючих квітів<br />
а тоді вгамуюся<br />
і жорстокість мене вже<br />
не забавлятиме</p>
<p>і то буде моя найбільша помилка<br />
бо незчуюсь як вилечу<br />
мордою в мурашник<br />
і мене розірвуть на шматочки<br />
адже люди можуть витерпіти усе<br />
але вони хочуть щоб їх<br />
сприймали серйозно</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>