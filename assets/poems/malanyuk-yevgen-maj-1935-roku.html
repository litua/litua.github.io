Маланюк Євген – Май 1935 року<p>Ждали всі зеленого розмаю,<br />
Леготу плодючого тепла,<br />
Ти ж дихнув, смертельно-білий маю,<br />
І земля снігами загула.</p>
<p>Мерзне квіття дитячо невинне.<br />
Заклякають соки в деревах.<br />
Ярий гін крижана смерть прилине,<br />
Все скує смертельно-білий жах.</p>

<div>




</div>

<p>Заридає поминальним співом,<br />
Спеленає в похоронний сніг,<br />
І весна — земна пречиста діва —<br />
Нежива у сніговій труні.</p>
<p>Та крізь хугу вдарить меч небесний<br />
І над срібно-смертним сном весни<br />
Голос кари загримить — “воскресни!”<br />
Всім немилосердям вишини.</p>
<p><a href="http://onlyart.org.ua/?page_id=50750"><strong>повні тексти з української літератури</strong></a></p>

<div></div>