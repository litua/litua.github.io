<strong>Василь Симоненко – “Де зараз ви, кати мого народу?..”</strong>
<p>Де зараз ви, кати мого народу?<br />
Де велич ваша, сила ваша де?<br />
На ясні зорі і на тихі води<br />
Вже чорна ваша злоба не впаде.</p>
<p>Народ росте, і множиться, і діє<br />
Без ваших нагаїв і палаша.<br />
Під сонцем вічності древніє й молодіє<br />
Його жорстока й лагідна душа.</p>

<div>




</div>

<p>Народ мій є! Народ мій завжди буде!<br />
Ніхто не перекреслить мій народ!<br />
Пощезнуть всі перевертні й приблуди,<br />
І орди завойовників-заброд!</p>
<p>Ви, байстрюки катів осатанілих,<br />
Не забувайте, виродки, ніде:<br />
Народ мій є! В його гарячих жилах<br />
Козацька кров пульсує і гуде!</p>

<div></div>