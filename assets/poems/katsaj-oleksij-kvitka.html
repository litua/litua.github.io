<strong>Кацай Олексій – Квітка</strong>
<p>Хоч всеньку ніч краплинки зорепаду<br />
шукай, та їх не знайдеш ти ніде,<br />
бо тільки-но зоря на землю пада,<br />
вона відразу квіткою стає.</p>
<p>Горить її проміння — не згорає,<br />
згущавившись у теплі пелюстки,<br />
і пахощі чужого небокраю<br />
усе живе бентежать навкруги.</p>

<div>




</div>

<p>Пітьма враз розсипається на світло,<br />
вогнем стає повітря синє скло<br />
і ось летять до зірки, що розквітла,<br />
ранкових бджіл смугасті НЛО.</p>
<p>І обережно звужують орбіти,<br />
у полум’я занурюючись те,<br />
а понад луками — сузір’ям літа —<br />
жовтогарячий соняшник росте.</p>

<div></div>