<strong>Микола Руденко – Передчуття прози</strong>
<p>О Господи! Чи думав я колись,<br />
Що із благаннями звернусь до неба:<br />
Мене до прози повернути треба,<br />
Бо нерви вже вугіллям узялись.</p>
<p>Молюся, Боже, на твої дива:<br />
Ти раниш словом і лікуєш словом.<br />
І часом ми себе на думці ловим:<br />
А хто ж ми є? Слова. Живі слова.</p>
<p>Моя новела на столі лежить.<br />
Це теж слова, що спокійніше світять.<br />
Помітять люди їх чи не помітять —<br />
Не в тому суть:<br />
Їм просто треба жить.</p>

<div>




</div>

<p>Будь щасна, прозо! Вирушай у путь.<br />
Де ті, що знали “Вітер”, знали<br />
“Шаблю”?..<br />
Вже їх соцреалізмом не приваблю —<br />
Від нього навіть пацюки хропуть.</p>
<p>Я вірю, що прийшла моя пора —<br />
В мені поволі визріває проза,<br />
Яку читач не викине із воза,<br />
А візьме в дім,<br />
Де слово не вмира.</p>
<p>В похід рушає словникова рать —<br />
Дорога їй верстається велика…<br />
А з-за плеча наглядачева пика:<br />
— Приказано тетради отобрать.</p>
<p>Прощай, новело! Вже нема, нема.<br />
З речей прозових ти була не гірша.<br />
І знов не прозу, а оцього вірша<br />
Записую у зошит крадькома.</p>
<p><em>28.02.1980</em></p>

<div></div>