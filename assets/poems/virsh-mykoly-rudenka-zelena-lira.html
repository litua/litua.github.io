<strong>Микола Руденко – Зелена ліра</strong>
<p>Ні, не людину і не звіра<br />
До мене привела весна:<br />
Під вишкою стояла ліра —<br />
Погнута, здвоєна сосна.</p>
<p>І впало здогадом на мене —<br />
Нежданим одсвітом добра:<br />
Ця ліра, страдниця зелена,<br />
Примандрувала з–над Дніпра.</p>
<p>Там гордий лось поважно й строго,<br />
В лугах минаючи мости,<br />
Ранкове сонце брав на роги,<br />
Щоб їй в дарунок піднести.</p>

<div>




</div>

<p>Там, захопившись власним летом,<br />
Лелека крилами махав.<br />
Там я щасливим був поетом —<br />
Сміявся, плакав і кохав.</p>
<p>Там очі мружила ожина,<br />
Ряхтіли бризки з–під весла…<br />
У лірі цій моя дружина<br />
Свій біль до мене принесла.</p>
<p>І, може, трохи не до речі<br />
Я тоскно посміхаюсь їй:<br />
Щось забриніло молодече<br />
В згорьованій душі моїй.</p>
<p>А на стовпи бетонні й лисі<br />
Так світить сонце з висоти,<br />
Що раптом струнами здалися<br />
Іржаві табірні дроти.</p>
<p><em>22.04.1981</em></p>

<div></div>