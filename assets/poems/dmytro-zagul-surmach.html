<strong>Дмитро Загул – Сурмач</strong>
<p>Не крик архангельської сурми<br />
(Не вірю я в небесний суд),<br />
А тут ідуть народи бурні,<br />
Червоні маєва несуть.</p>
<p>Хіба ж не це жертовна барва?<br />
В вогні і крові прийде він –<br />
Та не Христос! (Надія марна!)<br />
Не великодній ясний дзвін.</p>
<p>То з робітничого кварталу<br />
Непереможна сила йде –<br />
Руйнує вицвіле без жалю,<br />
Будує світле, молоде.</p>
<p>І вже вгорі над димарями –<br />
Не Магомет, Мойсей, Ісус –<br />
Над королями, над царями<br />
Потужний поклик розітнувсь.</p>

<div>




</div>

<p>Вставай, пригноблений віками!<br />
Ламай трухлявини віків!<br />
Безмежний простір перед нами,<br />
За нами полумінь і гнів.</p>
<p>Вставай, скликай людей до штурму!<br />
То дзвонить зброя, вихрить дим.<br />
Із рук господніх вирвав сурму<br />
Земний, нестримний херувим.</p>
<p>Він має зілля чародійне<br />
На лемент і на плач.<br />
Минуле вирите, розвіяне,<br />
А над сьогоднішнім – Сурмач!</p>
<p>ІЗ ЗБІРКИ “НАШ ДЕНЬ”, З ЦИКЛУ “СУРМАЧ”. 1919.</p>

<div></div>