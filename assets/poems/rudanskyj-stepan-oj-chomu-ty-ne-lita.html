<strong>Руданський Степан – Ой чому ти не літаєш…</strong>
<p>Ой чому ти не літаєш,<br />
Орле сивокрилий?<br />
Ой чому ти не гуляєш,<br />
Хлопче чорнобривий?<br />
Ой рад би я політати —<br />
Туман налягає;<br />
Ой рад и я погуляти —<br />
Туга не пускає.<br />
Нема щастя ні за мною,<br />
Ні передо мною,<br />
Тілько туга за тугою,<br />
Журба за журбою!<br />
Ходжу, нуджу середо дня<br />
І посеред ночі,<br />
І ніколи сну не знають<br />
Заплакані очі.<br />
Ізсихають мої очі,<br />
І сльоза не ллється,<br />
Тільки туга коло серця,<br />
Як гадюка в’ється.<br />
В’ється ж вона коло серця,<br />
Серце розриває,<br />
Ударюся в сиру землю,<br />
Земля не приймає!<br />
Ой піду я поміж скали,<br />
В море повалюся!<br />
Як не в морі утоплюся,<br />
В камінь розіб’юся!<br />
І злетяться чорні птахи,<br />
Сядуть надо мною,<br />
Заспівають “Вічну пам’ять”<br />
Над мою журбою.</p>

<div></div>