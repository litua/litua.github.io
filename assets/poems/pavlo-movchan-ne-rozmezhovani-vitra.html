<strong>Павло Мовчан – “Не розмежовані вітрами…” </strong>
<p>Не розмежовані вітрами,<br />
сплелись дерева понад нами.<br />
Дрімотно голуб туркотів<br />
в гущавині на самоті,<br />
і соломинки золоті<br />
ламались в’яло під ногами.<br />
Криничні погуки зозуль<br />
кропились у блакить півкуль<br />
і щось забуте воскрешали,<br />
розмиті риси проступали<br />
крізь набігаючу сльозу:<br />
ягня чи янгол — не впізнали,<br />
бо крила застили зозуль.<br />
Самоозвучені ущерть,<br />
самоошукані собою,<br />
ми полишали власну твердь,<br />
щоб, впавши, скрикнути від болю.<br />
Ото береза, а це в’яз,<br />
і ноги коле нам солома,<br />
і одхиля на обіч нас<br />
важка і неухильна втома.</p>

<div>




</div>

<p>***</p>

<div></div>