<strong>Ольга Анцибор – Невезуча</strong>
<p>Я, як та жінка з пісні, – невезуча,<br />
Не таланить мені в житті і край,<br />
І навіть там переді мною круча,<br />
Де іншим зір милує водограй.</p>
<p>Везунчики життям простують легко<br />
І без зусиль злітають до висот.<br />
А на моїх дорогах хащі й пекло,<br />
А на мої стежках поріс осот.</p>
<p>Я продираюсь крізь колючі терни<br />
І гору все ніяк не обійду.<br />
Коли ж моя дорога з лиха зверне,<br />
Коли переживу тяжку біду?</p>

<div>




</div>

<p>Та я не скаржусь, я життю радію,<br />
Я й досі невиправний оптиміст.<br />
Живу любов’ю я і палко мрію,<br />
Що між серцями побудую міст.</p>
<p>А ще я Богу дякую за щирість,<br />
За зустрічі з прекрасними людьми,<br />
У цьому мій талан і Божа милість,<br />
Господь нагородив мене крильми.</p>
<p>На крилах цих я в світ чудовий лину,<br />
Оспівую кохання і красу,<br />
Хай доля нелегка, та я невпинно<br />
Поезією радість всім несу.</p>

<div></div>