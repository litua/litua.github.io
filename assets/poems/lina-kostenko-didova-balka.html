<strong>Ліна Костенко – Дідова Балка </strong>
<p><strong>Розділ VII</strong></p>
<p>Зима старенькі стріхи залатала.<br />
Сніги рожево міняться в полях.<br />
На всі ворота замкнена Полтава<br />
козацьку чату вислала на шлях.</p>
<p>Їх кілька душ, у них далекі очі.<br />
Між ними Іскра і Лесько Черкес.<br />
Сніги, сніги… Сліди ще тільки вовчі.<br />
Порожній степ і тиша до небес.</p>
<p>Гризуть вудила коні з нетерплячки.<br />
Поривчий вітер вихолку несе.<br />
Сніги, сніги… З якої б то болячки<br />
так тихо все? І тихо так – не все.</p>
<p>Ген хуторів причаєність глибока.<br />
Он хтось іде в Полтаву з клумаком.<br />
І далина на всі чотири боки<br />
перехрестилась чорним вітряком.</p>
<p>…Стара моя Полтавонько, Олтаво!<br />
Щоразу по загладі молода.<br />
Ох, скільки дзвонів тих одкалатало,<br />
коли тебе пустошила орда!<br />
І як літали стріли половецькі<br />
і клекотіли степові орли!<br />
Минулих літ великодні мертвецькі<br />
тебе густим мовчанням облягли.</p>
<p>І що лишилось від твоєї вроди?<br />
Безлюдних дворищ виляглі тини,<br />
між попелищ некопані городи,<br />
де рили землю дикі кабани.</p>
<p>А потім знов на тому потолоччі,<br />
несіяні, мов квіти і трава,<br />
пробились люди і протерли очі, –<br />
Полтавонько, ти все-таки жива?!</p>
<p>Плакучі верби сплакали у воду<br />
гірку пилюку одболілих літ.<br />
З підземних нір зацьковану свободу<br />
попідруки ти вивела на світ.</p>
<p>Позаростали рутою руїни.<br />
І знов твій голос тугою примовк.<br />
В твоїх лісах, над водами твоїми<br />
своїм богам молився князь Витовт.</p>
<p>Зминули дні. Ти старшала роками.<br />
Ішла у небо і вростала в грунт.<br />
Тебе обняв залізними руками<br />
чужий король, неситий Сигизмунд.</p>
<p>І знову, знову, знову під’яремна!<br />
Чи вже собі ми ради не дамо,<br />
ще й Вишневецький, виродок Ярема,<br />
свій власний кат, запріг тебе в ярмо?!</p>
<p>І знову захід – наче багряниця.<br />
І знов надія в розпачі оман.<br />
Де впав Павлюк, там виріс Остряниця,<br />
і всі кайдани розірвав Богдан!</p>
<p>І знову лихо. Не пройшло і году, –<br />
у Білій Церкві складено угоду.<br />
І знову ти лишилась на поталу,<br />
і знову панство суне на Полтаву.</p>
<p>Щоб знов тебе поставити навколішки,<br />
щоб ти була рабою, як колись.<br />
Он знову люди з хуторів навколишніх<br />
в твою фортецю степом потяглись.</p>
<p>Іде, біжить – усе, що є живого.<br />
Жене корів, кульгає до узбіч.<br />
О давнє місто, звикле до облоги,<br />
яка тривожна буде в тебе ніч!</p>
<p>…Козацька чата дивиться на шлях, –<br />
по самий обрій порожньо в полях.</p>
<p>Тепер пани хай пройдуть хоч облавою,<br />
то вже стоять покинуті двори –</p>
<p>людські осади за Полтавою,</p>
<p>поодинокі хутори.</p>
<p>Пустеля, степ…</p>
<p>ворон голодні гвалти…</p>
<p>Нема кому із ким заговорить.<br />
Лише димок із Дідової Балки<br />
курить собі у небо та й курить…</p>
<p>Там дід живе, той самий дід Галерник,<br />
немрущий дід, самітник і химерник,<br />
що, років двадцять бувши у неволі,<br />
уже ж коли вернувся, а й тепер,<br />
що не різьбить, – у нього мимоволі<br />
подібне до малесеньких галер.<br />
Ложки, корганки, різні голянички,<br />
миски косарські з вухами, сільнички.<br />
А вже таку різьбовану і ловку<br />
ніхто, як він, не зробить салотовку.</p>
<p>То винесе в Полтаву, то по селах<br />
(як не замети, звісно, й не дощі).<br />
Отож в турецьких дідових галерах<br />
Полтава і затовкує борщі.</p>
<p>Ніде й душі уже на виднокрузі,<br />
і тільки в Балки Дідової – дим.<br />
Це ж, певно, він у тій своїй ярузі<br />
на цілий степ залишився один.</p>
<p>– Гей, діду, діду, од дороги близько!<br />
Гей, діду, діду, як ви там, живі?</p>
<p>– Та й те сказать, – хіба це вперше військо<br />
у мене пройде тут по голові?</p>
<p>Присунув пень, – це в нього за ослоник.<br />
Та й сів стругати з липи ополоник.</p>
<p>У хаті тепло. Пахне деревиною.<br />
Коріння повно, всякої різьби.<br />
Під сволоком, між маком і калиною,<br />
шматки сухої липи і верби.</p>
<p>Сказав Іван: – Казали добрі люде,<br />
це ж місяць грудень, літо ще коли.<br />
Тут пройде військо, хтозна, як там буде.<br />
В Полтаві ви б цей час перебули.</p>

<div>




</div>

<p>– Не хочу людям завдавать мороки,<br />
сидіти сидьма на чужій печі.<br />
У мене хата тут своя, нівроку,<br />
свій домовик, свої он рогачі.</p>
<p>Котору зиму я вже перечовгав.<br />
І домовик зі мною домував.<br />
Оце сидів на причіпку учора, –<br />
сміявся, плакав, руку подавав.</p>
<p>Якби я міг вам бути у пригоді,<br />
а то ж про шаблю думати вже годі.<br />
А був колись такий великовоїн! –<br />
од трьох шабель ще й досі не загоєн.</p>
<p>Та й знов узявсь стругати свою ложку.<br />
– Отак собі і тупаю потрошку.</p>
<p>У Бога смерті не благаю.<br />
Нічого, прийде і сама.<br />
Я ополоники стругаю,<br />
а людям їсти що нема.</p>
<p>…Помовчали. Душа шукала слова.<br />
Воно трудне, не виважиш на хунт.<br />
Кінчався день. Потріскували дрова.<br />
В печі горіло, наче Трапезунд.<br />
Мигтіли різні в полум’ї химери,<br />
різець блищав у діда у руці.<br />
Пливли по хаті крихітні галери –<br />
ковганки, салотовки, поставці…</p>
<p>– Ну, хто про що, а я про Наливайка.<br />
Вона співає чи уже мовчить?</p>
<p>– То вже не співи. То підбита чайка<br />
отак, упавши, на степу ячить.</p>
<p>В ній наче щось навіки проминуло.<br />
Прийшла із прощі дивна і гірка.<br />
Так від людей Марусю відвернуло,<br />
що вже нікого й в хату не пуска.</p>
<p>Усе одна. Нічого їй не треба.<br />
Все їй чуже. Здоров’я теж нема.<br />
Та проща, ті ночівлі проти неба…<br />
оті нестатки вічні… та тюрма…</p>
<p>Не дай Бог, може, в неї і сухоти.<br />
Я все боюся – рине горлом кров.<br />
А не приймає жодної турботи,<br />
а в хаті ж так – ні хліба, ані дров.</p>
<p>Порадьте, діду, ви ж їй наче батько.<br />
Невже ж вона й загине так сама?!<br />
– В такій біді ніхто вже не порадько.<br />
Немає ради. Ради тут нема.</p>
<p>Чого рвеш комір? Тут хіба задуха?<br />
Е, ні, стривай, нічого це не дасть.</p>
<p>В житті найперше – це притомність духа,<br />
тоді і вихід знайдеться з нещасть.</p>
<p>Душа у тебе має бути крицею.<br />
Так плакати не гідно козака.<br />
Твій батько був, Іване, Остяницею, –<br />
наступний гетьман після Павлюка.</p>
<p>Ти ж син його! Душі не занехаєш.<br />
Не маєш права, ти ж таки не Гриць.<br />
Ось пройде час, когось і покохаєш.<br />
Преславний рід полтавських Остряниць!</p>
<p>Та, може, й буде Гандзя або Настя.<br />
Та, може, й сином закріплю свій рід.<br />
А юж не буде в світі мені щастя,<br />
поки живу я, поки й сонця світ.</p>
<p>Ми з нею рідні. Ми одного кореня.<br />
Мабуть, один лелека нас приніс.<br />
Батьки у нас безстрашні й непокорені<br />
і матері посивілі од сліз.</p>
<p>Минув той час, ті грози відгучали.<br />
Нові громи схрестились на мечах.<br />
Ми з нею – діти однії печалі.<br />
Себе читаю у її очах.</p>
<p>Минають ночі думами, півснами…<br />
І я минаю… і минають дні…<br />
Вона мовчить і думає піснями.<br />
І не минають лиш її пісні.</p>
<p>…Кінчався день. Сумна і тонкоброва<br />
дивилася Марія з божника.<br />
Вогонь горів, потріскували дрова,<br />
шовкова стружка бігла з держака.<br />
Кіт спину вигнув у тигрясту смужку,<br />
помуркотів та й знов заліг у стружку.<br />
І хаті знов не вистачило ока:<br />
хтось десь промчав, а балка заглибока.<br />
І тільки сніг посипався з гілляки.<br />
– Агов, Іване, он уже поляки!</p>
<p>– От ми тут трохи і притрем їм роги.<br />
А ви тут живете біля дороги, –<br />
сказав Іван, підвівся із ослоника.<br />
А дід собі стругає ополоника.<br />
– Нікуди я, Іване, не поїду.<br />
А там і Ворскла скресне в берегах.<br />
Та й тим ляхам який пожиток з діда?<br />
Живу тут, як закопаний в снігах.</p>
<p>– Дивіться, діду. То ж такі ватаги.<br />
Ніде ж нікого, важите життям.<br />
– З життям то так, то гра навпереваги.<br />
Сюди-туди, не стямишся, – вже й там.</p>
<p>– Що ж, вибачайте.</p>
<p>– За що вибачати?</p>
<p>Мені що турок, що литвин, що лях.</p>
<p>…Над самим краєм пролетіла чата,<br />
і кінь із балки вимчався на шлях.</p>
<p>Вже в небі й місяць вистромить рогульку,<br />
і на порозі намерзає лід.<br />
А дід запалить корінькову люльку<br />
і довго ще дивитиметься вслід.<br />
І довго-довго буде наслухати<br />
оту раптову тишу хуторів.<br />
Жар вигребе із печі, щоб до хати<br />
на цей димок чужий хто не забрів.</p>
<p>Залив той жар. І виніс головешки.<br />
А ти в кутку постоїш, кочерго.<br />
Та так ото повештався, повештався,<br />
то так воно ще й наче не того…</p>
<p>***</p>

<div></div>