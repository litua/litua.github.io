<strong>Євген Маланюк – Ангел смерти</strong>
<p>Буває мить — хтось вимовить ім’я<br />
(А тиша ще шумить безмежним морем).<br />
Ніхто не гляне і не заговорить,<br />
Лише діткне плеча.</p>
<p>І раптом я</p>
<p>Відчую — хто, відчую і побачу:<br />
То Ангел смерти.</p>
<p>Простий, мовчазний,</p>

<div>




</div>

<p>Поважно зосереджений. Неначе<br />
Виконує щоденний труд тяжкий.</p>
<p>Тоді він очі стомлено зведе,<br />
І я побачу запит в них, і вирок,<br />
І смуток, що в незнане поведе<br />
Нечутною ходою потаймиру.</p>
<p>І аж тоді здригнуся і збагну,<br />
І не тому, що буде суд и кара.<br />
Схиляючись в останню тишину,<br />
Пролебедію: зачекай, не зараз!</p>

<div></div>