<strong>Павло Мовчан – В зоомагазині </strong>
<p>Майстер опудал, облудал пташиних,<br />
втиснувши в очі дві горошини,<br />
ти підіймаєш крила на кпини,<br />
їх підпираючи на патичини.<br />
В птичому царстві застиглого лету<br />
що ти відтворюєш — власні прикмети?<br />
Власні жадання втілюєш в пір’я,<br />
множачи, збільшуєш лахмів скарбів’я:<br />
кані, куріпки, крячки, синиці,<br />
небо збідніле — страчені птиці…<br />
Вилущив з пір’я душі крилаті:<br />
форма спустошена, суть — дуплувата.<br />
Слово всихає в кожному йменні,<br />
в кожному горлі — звуки священні,<br />
втрачено з небом птичі сполуки,<br />
рух ув’язнили пожадливі руки.<br />
Прагнув привласнити простір в очницях —<br />
в формі увічнив спустошені птиці,<br />
в слово ввібгав, але літери блякнуть,<br />
сходять, зникають лету ознаки…<br />
Вільному — воля, тобі ж — владування,<br />
не присмолити до стелі літання,<br />
не розімкнути свого кружеляння.<br />
З крапки у небі лет розпочався,<br />
крапкою канув у позачасся.<br />
Крапка — шротинка, куля — краплинка,<br />
лине все далі душі порошинка…<br />
В майстра опудал нова морока:<br />
як присмолити танучі роки?<br />
Сохне підошва, трухне підлога,<br />
меншає відстань від ніг до порога.<br />
Збільшилось пір’я — білі замети,<br />
в кожнім опудалі — смерті прикмети…<br />
Вікна всі — навстіж, долу — полиці:<br />
падають, падають влучені птиці;<br />
грузнеш по горло, тонучи в пір’ї,<br />
чути: регоче сова в надвечір’ї…</p>

<div>




</div>

<p>***</p>

<div></div>