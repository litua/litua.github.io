<strong>Микола Руденко – Співчуття</strong>
<p>Дорога між дубів через містки з осики —<br />
За тиждень знову їх лаштують лісники.<br />
І ряст поміж дубів, і гайвороння крики,<br />
І хмари в озері, і шурхіт осоки.</p>
<p>Але чи бачиш пні? Їх бачити повинно.<br />
Перед війною тут були старі дуби.<br />
Коли ж повісили між них дівча невинне —<br />
Засохли геть за дві чи три доби…</p>

<div>




</div>

<p>Чи то зелений світ в людині бачить бога?<br />
Чи співчуває нам і потайки втіша.<br />
І, може, ясенам передалась тривога,<br />
Якою сповнена моя сумна душа.</p>
<p>І, може, лиш тому в оці гіркі хвилини<br />
Іще ворушаться мої живі вуста.<br />
Що за колючкою красуються ялини,<br />
З яких щоранку сонце вироста.</p>
<p><em>11.10.1980</em></p>

<div></div>