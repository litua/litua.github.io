<strong>Руданський Степан – Циганський кінь</strong>
<p>Вивів циган на ярмарок<br />
Коня продавати…<br />
Посходились ярмаркові,<br />
Стали оглядати…</p>
<p>Оглядають — кінь, як сокіл,<br />
І ганчі не має!<br />
А сам циган кругом ходить<br />
Та все примовляє:</p>

<div>




</div>

<p>«Що конина, то конина!..<br />
А щоб язик мала,<br />
То вона б вам, люди добрі,<br />
Всю правду сказала!»</p>
<p>Купив якийсь ту конину,<br />
Дома оглядає!..<br />
Аж конина його справді<br />
Язика не має…</p>

<div></div>