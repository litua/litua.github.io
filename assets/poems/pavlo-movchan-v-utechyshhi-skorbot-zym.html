<strong>Павло Мовчан – “В утечищі скорбот зимових…” </strong>
<p>В утечищі скорбот зимових,<br />
тонким прошившись ручаєм,<br />
спостерігаю, як з намови<br />
слухняний корінь воду п’є,<br />
хоч тліє в стовбурі сухому<br />
іскрина, скрита палієм.<br />
Пророцтва сонця в круглій брості<br />
відкрились легко серед дня,<br />
що вербич забасманить простір<br />
і вигубить студу до пня,<br />
що хліб високий на помості<br />
вуста скупим порозчиня.<br />
І похвалебно заструмують<br />
живкі слова на весь окіл,<br />
і проторується юрбою<br />
в озимині лункий проділ.<br />
Дивинний подих всіх огорне,<br />
коли народиться весна,<br />
і ніжно білість перечорнить<br />
ця тепла хвиля набіжна…<br />
Та ось розсипалося пір’я<br />
по дворовому п’ятачку,<br />
і однолапо птах вечірній<br />
напнувсь на гострому кілку;<br />
і сировий ручай зашерхнув,<br />
як бідна нитка в полотні:<br />
не відрізнить, що було спершу:<br />
чи денні з’яви, чи нічні, —<br />
і виткавсь швидко чорний вершник<br />
на білому, як день, коні.</p>

<div>




</div>

<p>***</p>

<div></div>