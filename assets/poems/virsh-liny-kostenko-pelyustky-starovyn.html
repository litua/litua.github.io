<strong>Ліна Костенко – Пелюстки старовинного романсу</strong>
<p>Той клавесин і плакав, і плекав<br />
чужу печаль. Свічки горіли кволо.<br />
Старий співак співав, як пелікан,<br />
проціджуючи музику крізь воло.</p>
<p>Він був старий і плакав не про нас.<br />
Той голос був як з іншої акустики.<br />
Але губив під люстрами романс<br />
прекрасних слів одквітлі вже пелюстки.</p>
<p>На голови, де, наче солов’ї,<br />
своє гніздо щодня звивають будні,<br />
упав романс, як він любив її<br />
і говорив слова їй незабутні.</p>

<div>




</div>

<p>Він цей вокал підносив, як бокал.<br />
У нього був метелик на маніжці.<br />
Якісь красуні, всупереч вікам,<br />
до нього йшли по місячній доріжці.</p>
<p>А потім зникла музика. Антракт.<br />
Усі мужчини говорили прозою.<br />
Жінки мовчали. Все було не так.<br />
Їм не хотілось пива і морозива.</p>
<p>Старий співав без гриму і гримас.<br />
Були слова палкими й несучасними.<br />
О, заспівайте дівчині романс!<br />
Жінки втомились бути не прекрасними.</p>

<div></div>