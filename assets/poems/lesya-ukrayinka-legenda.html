<strong>Леся Українка – Легенда </strong>
<p>Було колись в одній країні:</p>
<p>сумний поет в сумній хатині</p>
<p>рядами думи шикував;<br />
вони й «рівнялись»,</p>
<p>мов піхота, аж тут співця взяла охота –</p>
<p>і він їм крила подавав.</p>
<p>Крилами думоньки тріпочуть,</p>
<p>порядку слухати не хочуть,</p>
<p>розбили всі шеренги вмить!<br />
І врозсип те крилате військо</p>
<p>на життьовеє бойовисько</p>
<p>з тісної хати в світ летить.</p>
<p>Одна полинула високо,</p>
<p>друга поринула глибоко,</p>
<p>а третя вже гніздечко в’є;<br />
та – мов орлиця славу кличе,</p>
<p>а друга чайкою кигиче</p>
<p>або зозулею кує.</p>
<p>Буйна шукає сходу сонця,</p>
<p>лагідна в’ється край віконця.</p>
<p>мов ластівка все припада,<br />
закохана – співа дівчині,</p>
<p>мов соловейко на калині</p>
<p>сльозами-співами рида…</p>
<p>Тим часом люди працьовиті</p>
<p>розкинули майстерні сіті,</p>
<p>сильця поставили, пастки,<br />
по кущиках позасідали,</p>
<p>принадоньки понакладали</p>
<p>та й ну ловить думки-пташки.</p>
<p>Траплялось – пасткою заглушать,</p>
<p>в руках незнарошне задушать,</p>

<div>




</div>

<p>поки розплутають з сильця,<br />
зате ж котру живцем піймають,</p>
<p>в окрему кліточку саджають,</p>
<p>припнуть з іменням папірця.</p>
<p>Так люди, думок наловивши,</p>
<p>по кліточках розсадовивши,</p>
<p>їх заходились чепурить:<br />
всіх чорнокрилих побілили,</p>
<p>а білих трошки почорнили</p>
<p>і всіх дали позолотить.</p>
<p>А щоб котра не полетіла,</p>
<p>приборкали усім їм крила –</p>
<p>тепер буянню їх кінець ! –<br />
Ніжки докупи пов’язавши,</p>
<p>у кошик гарно повкладавши,</p>
<p>несуть співцеві на ралець.</p>
<p>Співець тоді вже не в хатині</p>
<p>і навіть вже не в домовині,</p>
<p>а в Вічній Славі пробував<br />
(се є така країна гарна,</p>
<p>хоч дехто каже – легендарна),</p>
<p>то ж там поет гостей приймав.</p>
<p>Бо то ж якраз тієї днини</p>
<p>були співцеві роковини –</p>
<p>рождення й смерті заразом.<br />
Віншують гості, подарунки</p>
<p>виймають, розв’язавши клунки:</p>
<p>«Твоїм добром – тобі ж чолом!»</p>
<p>Пташки тоненько щось пищали</p>
<p>та позолотою бряжчали…</p>
<p>Поет звернувся до гостей:<br />
«Громадонько моя поштива,</p>
<p>де ти набрала сього дива?..»</p>
<p>Він не пізнав своїх дітей!</p>
<p>[1906]</p>

<div></div>