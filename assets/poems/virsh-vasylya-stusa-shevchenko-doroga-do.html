<strong>Василь Стус – Шевченко. Дорога до Орська</strong>
<p>І закривавились твої сліди<br />
по сніжних кучугурах. Скільки ока —<br />
все далина: порожня і глибока.<br />
А ти — іди. А ти — іди. А — йди.<br />
Тут мали бути села й городи,<br />
текли річки, стояли частоколи<br />
лісів соснових. Пусто все і голо,<br />
немов після татарської орди.<br />
Був битий шлях — ще вчора. А тепер<br />
весь виднокрай зотлів, а люд — помер,<br />
а вітер видув, а сніги встелили,<br />
а заздрісні боги благословили.<br />
Цей навіжений, цей скажений степ<br />
на весну бугилою поросте.</p>

<div></div>