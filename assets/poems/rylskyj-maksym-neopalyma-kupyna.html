Рильський Максим – Неопалима купина<p>1</p>
<p>На всесвіт славен красотою,<br />
Страшний у сполохах пожеж,<br />
Невже лиш мукою святою<br />
Ти у безсмертя увійдеш?</p>
<p>Колишнє, в камені сповите,<br />
Встає, мов хвилі у Дніпрі,<br />
І бачать України діти,<br />
Як Володимир на горі</p>
<p>Крізь непроглядну ніч криваву,<br />
Благословляючи народ,<br />
Веде свій люд, свою державу<br />
На ясні води від негод.</p>
<p>Дитя, розтоптане копитом<br />
Несамовитого коня,<br />
Встає, як судія над світом,<br />
І двері правді відчиня.</p>
<p>На суд зійшлися гори й море.<br />
Здригнулись гнівом небеса,<br />
І скосить, чорний людоморе,<br />
Тебе смертельная коса.</p>
<p>Ще вітер хмари не розвіяв,<br />
Ще гай від жалощів поник,<br />
Та знов чоло підводить Київ,<br />
Щоб не хилить чола повік.</p>
<p>2</p>
<p>Дитинства теплота і мудрощі старечі,<br />
Сивінь минулого і зелень майбуття,<br />
Труда нестримний крок, любові ніжні речі,-<br />
Це ти, мій городе, це ти, моє життя!</p>
<p>Ти сповивав мене, розумний чародію,<br />
І перші ти пісні наспівував мені,<br />
У душу ти вложив і муку, і надію<br />
І серцю повелів дзвеніти, як струні.</p>
<p>У кожній лінії, на кожнім повороті<br />
Очам ти відкривав невидані дива,<br />
І вулиці твої плили злотовороті<br />
У далеч, де зоря сіяла світова.</p>
<p>Ти колихав мене, ти добрі чари діяв,<br />
Ти душу вірністю і честю напоїв,<br />
І я в свій смертний час промовлю слово — Київ,<br />
Як слово матері, з усіх найкраще слів.</p>
<p>3</p>
<p>Гудуть далекі віщі дзвони,<br />
Народ, мов сотні рік, пливе,<br />
І море жупанів червоне<br />
Кипить і грає, як живе.</p>
<p>І воля корогвами має,<br />
І, весь у золоті й вогні,<br />
На гребінь хвилі випливає<br />
Богдан на лебеді-коні.</p>
<p>Упала шляхта знавісніла<br />
І покотилася у прах,<br />
І панство горде наша сила<br />
Уздріла в себе у ногах.</p>
<p>Та знає гетьман, що таїться<br />
Звірота в полі і тепер,-<br />
I до восточної столиці<br />
Правицю владну він простер.</p>
<p>4</p>
<p>Тесляр і смолокур, рибалки й гречкосії,<br />
І геній-будівник, і робітник-творець<br />
Підносили тебе у вірі і в надії;<br />
На те, що збудеться високий рішенець:</p>
<p>Що випростаєш ти свій стан златопоясний,<br />
Що вгору повінню поллється твій Поділ,<br />
Що над Софією розквітне день незгасний<br />
І зрине твій народ, мов сокіл-златокрил.</p>
<p>О, скільки диких бур шугало над тобою,<br />
Злодійських скільки рук на скарб сягало твій!<br />
Але скипав народ, як гнівний шум прибою,<br />
І проти ворога ставав на смертний бій.</p>
<p>Коли надходила ворожа рать лукава,<br />
Немов дамаська сталь, була твоя рука,<br />
І світоч твій палав, як слава Святослава,<br />
І був твій гнів святий, як ніж Залізняка.</p>
<p>5</p>
<p>Гарячий город-герою,<br />
Хіба той день і час забуть,<br />
Як разом з братньою Москвою<br />
Ступив ти на свободи путь?</p>
<p>Хіба зів’янути знаменам,<br />
Що маком розцвіли палким,<br />
Коли над Києвом зеленим<br />
Розвіявсь битви чорний дим?</p>
<p>Хіба поникнуть непокірній<br />
І непоклінній голові,<br />
Хоч би недолюдки невірні<br />
Тебе втопили у крові?</p>
<p>Нехай літопис твій роздерто,<br />
Запався Ярославів вал,<br />
Але не вмер, не може вмерти<br />
Твій волелюбний Арсенал!</p>
<p>6</p>
<p>Тут, де ходив Тарас у гніві та задумі,<br />
Де Леся смертний біль і смерть перемогла,<br />
Де колихалися тополі в срібнім шумі,<br />
Де пісня рутою зеленою росла,</p>
<p>Де в кожен камінець на гостелюбнім бруку<br />
І в кожне дерево на схилі край Дніпра<br />
Вложив народ-борець свою любов і муку<br />
У чистім прагненні високого добра,-</p>

<div>




</div>

<p>Тут диким потоптом гидка пройшла німота,<br />
Дівчатам гнучий стан ламаючи, як звір,<br />
І в гніві Золоті здригалися Ворота,<br />
І материнський плач підносився до зір.</p>
<p>Вбивали все живе і все святе сквернили<br />
Убивці, сповнені підлотою ущерть,<br />
Та проти сили тьми ясні повстали сили…<br />
Смерть осквернителям! Убивцям — тільки смерть!</p>
<p>7</p>
<p>Нема Хрещатика, немає,<br />
Поник Шевченківський бульвар,<br />
І ніби кров на небокраї<br />
Багровий точиться пожар.</p>
<p>Спинись, проклятий супостате,<br />
На світ востаннє оглянись:<br />
За тіло матері розп’яте<br />
Сини на кару піднялись.</p>
<p>Поб’є тебе прокльон стоустий,<br />
Зненависть права спопелить:<br />
Ти в дім кривавої розпусти<br />
Хотів наш храм перетворить.</p>
<p>Ти піснетворцям і героям<br />
Ганебну долю прирікав,<br />
Щоб рід наш чесний перегноем<br />
В твоїх садах перегнивав.</p>
<p>Камінне серце, чорний розум,<br />
Поріддя хтивості і зла,<br />
Хотів ти лютості морозом<br />
Побить первоцвіти тепла.</p>
<p>Конай же, кате окаяннийі<br />
Гори на вічному вогні!<br />
Нехай нове життя постане<br />
В неопалимій купині!</p>
<p>8</p>
<p>Сади схилялися над чистою водою<br />
У золоті плодів, у пурпурі ягід,<br />
Котилися поля круг тебе й під тобою,<br />
І спокій творчості ішов змаганню вслід.</p>
<p>Дівочі постаті у білім і червонім —<br />
В калині, наче жар, і в чистому снігу —<br />
Понад Славутича голубоводним лоном<br />
Клонились, у пісні вливаючи жагу.</p>
<p>І вроду їх вода струмисте відбивала,<br />
І колихала спів розгониста луна,<br />
І з-під імлистого світилась, запинала<br />
Прийдешніх радощів погожа далина.</p>
<p>І Київ височів будинками стрункими,<br />
Щодня дивуючи, чаруючи щораз,<br />
І серце вірило, що цвіт його цвістиме<br />
Над світом і в світах, незламний, як алмаз.</p>
<p>Для нього ми ріллю орали соковиту,<br />
Тесали камені, лили прозоре скло,<br />
Щоб він підносився поважно й гордовито,<br />
У мармур прибраний, повитий у зело.</p>
<p>Від Сагайдачного і від Петра Могили<br />
Дорога втоптана водила юнаків<br />
Туди, де розуму і добрості учили<br />
Нетлінних книг ряди — утворення віків.</p>
<p>Де раду радили гарячі декабристи,<br />
Де руку ратаям дали робітники,<br />
Щоб не для власної дороги і користі —<br />
Для щастя людського, простертого в віки,</p>
<p>На прю велику стать із троном і тюрмою<br />
І волі кров свою віддати і любов,-<br />
Сіяла молодість крилатою весною,<br />
І праці перегук в бори далекі йшов.</p>
<p>Бори і Бровари, і Дарниця, і Канів,<br />
І хвилі жовтих нив аж до стрімких Карпат,<br />
Моря й материки, і далеч океанів<br />
Твій блиск розносили і славили стократ.</p>
<p>Ти силу перейняв Микули й Святогора,<br />
Щоб у міхи старі нового влить вина.<br />
І гордо зносився ти над земні простори,<br />
Неопалимая, священна купина!</p>
<p>9</p>
<p>Ти чуєш, батьку? Припадають<br />
Сини твої тобі до ніг<br />
І кров’ю злою напувають<br />
Твій сад і поле, і поріг.</p>
<p>Ти чуєш, батьку? Стрепенися,<br />
Ворожу силу скинь із пліч.<br />
Гармати в Броварському лісі<br />
Гримлять, як дзвони, день і ніч.</p>
<p>Ти чуєш, батьку, як ступає<br />
Непереможна рать твоя,<br />
Як древній Фастів посилає<br />
Полки Семена Палія?</p>
<p>І партії почувши слово,<br />
Стобратні рушили війська,<br />
І встала помста стоголово,<br />
І кара вистигла тяжка,</p>
<p>І захиталися дерева,<br />
І надра потряслись земні,<br />
І рев роз’яреного лева<br />
Збудив Дніпро на самім дні.</p>
<p>І туманіють вражі зграї,<br />
І сонце з хмари вирина,<br />
І з-над пожарів виникає<br />
Благоуханна купина.</p>
<p>4 жовтня 1943 p.</p>
<p>автор: <strong><a href="http://onlyart.org.ua/?page_id=7156">Рильський Максим</a></strong></p>

<div></div>