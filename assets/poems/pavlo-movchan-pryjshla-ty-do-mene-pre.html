<strong>Павло Мовчан – “Прийшла ти до мене, пречиста любове…” </strong>
<p>Прийшла ти до мене, пречиста любове,<br />
і вирвала з вуст моїх з коренем слово,<br />
і подихом горло порожнє спалила,<br />
гукнути — нема кого, мовкнуть — несила.</p>

<div>




</div>

<p>З подяки, з оскарження, може, з розпуки,<br />
простерши до неба обпалені руки,<br />
біжу я на гору, де хмара синіє…<br />
На вічну плавбу та хмарина, Маріє.</p>
<p>Гора все крутіша, а хмара — все далі,<br />
а в мене, а в мене — все більше печалі,<br />
у горлі обвуглене корчиться слово:<br />
яка ж ти швидка, мимойдуча любове!</p>
<p>***</p>

<div></div>