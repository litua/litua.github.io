<strong>Павло Мовчан – Не ятри зором часу </strong>
<p>Ці квіти літні — рани життя<br />
не доторкайся пучками і очі відведи<br />
не ятри ураз болючих зором<br />
а кольором квіток зір не роздряпуй<br />
не треба й білого а безіменного<br />
такого як прихилення неньчиного лона<br />
до всього тебе чи Наддніпрянщини<br />
до струмування вод… Кінь тулить<br />
губи в течію і храпами роздмухує<br />
себе і козака сумного що затруїв<br />
свій зір цвітом калиновим…<br />
Тепер не промиваю проточною водою очі…<br />
Там у минулому вони покинуті<br />
усі неначе діти і в кожній крапці<br />
зримості хтось хто у початках<br />
крові вже був врахований<br />
і принаджений до забуття нащадками…<br />
Там вже і ми<br />
мене ж там більше аніж тут і роду<br />
більше там дід якого витягли<br />
разом із щулами на колективний двір<br />
де свиням на корита і сволок розпустили<br />
хрести розпалися і числа розповзлися<br />
тут тисяча<br />
там сімсот<br />
а решту років за браком цвяхів<br />
до дна суспільного пришили до дна корита…<br />
Все поросло шипшиною і не ступнеш<br />
углибину бо карлючки впиваються<br />
і тільки зрілі краплі<br />
кривавим застереженням:<br />
не озирайся на рани часу…<br />
І гостро так довкруж<br />
ніби карлючки з жил щомиті вихлинають…</p>

<div>




</div>

<p>***</p>

<div></div>