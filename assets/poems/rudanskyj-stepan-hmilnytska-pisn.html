<strong>Руданський Степан – Хмільницька пісня</strong>
<p>Гей, браття-козаки, сідлайте-но коні!<br />
Черкніть для охоти вина!<br />
До боку шабельку, на руки повіддя,<br />
На ноги стальні стремена!</p>
<p>Не гнути нам шиї, козацької шиї,<br />
Під тяжким залізним ярмом,<br />
Не нюхати диму нещасного краю,<br />
Що в’ється над нами кругом!</p>
<p>Чи в нас не та сила, що у батьків була?<br />
Не тая шабелька у нас?<br />
Чи в нас нема коней на степах широких,<br />
Чи вуголь на люльці погас?</p>

<div>




</div>

<p>Нехай наші коні на чистому полі<br />
Тріпнуться і враз заіржать!<br />
Нехай наші браття, молоді козаки,<br />
На чистеє поле біжать!</p>
<p>Нехай знову брязне шабелька стальная<br />
В козацьких залізних руках!<br />
Нехай знову ляжуть ворогові кості<br />
Могилами в наших степах!</p>
<p>А люлька-голубка нехай не вгасає,<br />
Паліть вражі села кругом!<br />
Нехай ворог знає, повік не гадає<br />
Знущатися над козаком!..</p>

<div></div>