<strong>Юрій Вітяк – Земля з-під ніг і небо із глави…</strong>
<p>Земля з-під ніг і небо із глави,<br />
Уже не так важливо, хто правий,<br />
І скільки раз тобі горлали «Браво!»<br />
Заснуло сонце в золотій оправі.<br />
Закрило очі та щонічно спить,<br />
Схрестило руки і лягма у яму,<br />
Там десь за обрієм, а я й не глянув,<br />
Куди збирає простеньку-блакить.<br />
Вогонь горить, вогонь в мені горить,<br />
Ще скапує сльоза, як парафін,<br />
Собори душ, святилища Афін –<br />
Усе до тла, в стократно кляту мить.<br />
А я, немов приперта цвяхом лиштва,<br />
Біля дверей вичікую новин, –<br />
Зійшовся світ на тобі – клинам клин<br />
Так швидко, що не знаю і коли ж то.<br />
Земля з-під ніг і небо із глави,<br />
Уже не так важливо, хто правий,<br />
І скільки раз тобі горлали «Браво!»<br />
Заснуло сонце в золотій оправі.</p>

<div></div>