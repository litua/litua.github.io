<strong>Микола Руденко – З долини, де часу воли ліниві…</strong>
<p>З долини, де часу воли ліниві<br />
Гойдали Розум в тихому візку,<br />
Пішов орач на галактичні ниви,<br />
Де зорі — ніби зерна в колоску.</p>
<p>А телескопів лупоокі вежі<br />
Ворушаться у темряві нічній:<br />
Невже Земля самотня в цім безмежжі<br />
І цілий світ належить тільки їй?</p>
<p>Невже увесь той шал, усі стихії<br />
Гриміли задля того у віках,<br />
Щоб звабно тріпотіли штучні вії<br />
У краль, чий розум<br />
в шпильках–каблуках?..</p>
<p>Щоб, сатанинське крісло осідлавши,<br />
З’явився знову чорний пуп землі<br />
І гнав людей,— як це бувало завше,—<br />
Туди, де смерть прислужує імлі?</p>

<div>




</div>

<p>І холодок шкребеться поза шкіру:<br />
Хто ми — лиш підлітки чи мудреці?<br />
Чи ти пізнав оту всесвітню міру,<br />
Де ми лише творіння — не творці?</p>
<p>А небеса, мов таємнича маска,<br />
У душу зазирають з висоти.<br />
І по щоках сама Безмежність ляска:<br />
— Пора нам визначить,<br />
хто — я,<br />
хто — ти.</p>
<p>Не конче треба, щоб в церковнім хорі<br />
Ти упрівав з огарком у руках.<br />
Але та велич, котра творить зорі,<br />
Живе чи не живе в твоїх думках?</p>
<p>Якщо твій рай обріс перинним пухом,<br />
А циркуляр — твій бог і твій кумир,<br />
Якщо твій дух з моїм не злився духом,—<br />
То ліпше йди в дідівський монастир.</p>
<p><em>1968</em></p>

<div></div>