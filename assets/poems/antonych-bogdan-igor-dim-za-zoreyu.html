<strong>Антонич Богдан-Ігор – Дім за зорею</strong>
<p>Струмує гімн рослин, що кличуть про нестримність зросту,<br />
і серцю, мов по сьомій чарці, невисловно п’янко.<br />
Від’їду вже. Тут був я тільки принагідним гостем.<br />
До інших зір молитимусь і інших ждати ранків.</p>
<p>Набрезклі пуп’янки бубнявіють в клеїстій піні,<br />
як зорі до рослин, зустрівшись в поцілунку, липнуть,<br />
і крізь лійки фіялок ніч фільтрує чар весінній,<br />
аж пригорщами пахощів у чаші квіття сипне.</p>
<p>Зелена ніч рослин душна екстазою знемоги,<br />
у скорчах розкоші кущі, коріння й пальці й листя<br />
насіння вибухає, й місяць коле землю рогом,<br />
аж згасне днем закритий, що, мов змій, за ним іскриться.</p>

<div>




</div>

<p>Коріння в черепах мерців сукате й соковите,<br />
життя встромляє свердли гудзуваті в кубла смерті,<br />
і дуб прискакує до дуба — два боги сердиті,<br />
ударивши з розгоном в пні, сплітаються уперті.</p>
<p>Вирують кола світляні — невломні мотовила,<br />
ось благовіщення світанку — й сонце ніч розмеле.<br />
Пий сьому чарку радощів! Хай серцю хміль і крила!<br />
Поезії кипучої і мудрої, мов зелень!</p>
<p>Живу коротку мить. Чи довше житиму, не знаю,<br />
тож вчусь в рослин сп’яніння, зросту і буяння соків.<br />
Мабуть, мій дім не тут.<br />
Мабуть, аж за зорею.<br />
Поки<br />
я тут, інстинктом чую це: співаю — тож існую.</p>
<p>Під шкаралущею землі булькочуть рвійні води,<br />
крайнебо в млах фіялкових за ранком, мов за муром.<br />
Від’їду вже з долонями на лірі сонця сходу,<br />
співаючи хвалу надлюдським і рослинним бурям.</p>
<p><em>7 березня 1936</em></p>

<div></div>