<strong>Дмитро Павличко – “Напав я на тебе раптом…” </strong>
<p>Напав я на тебе раптом<br />
На стежці посеред степу,<br />
Нахлинув, як дощ краплистий,<br />
Як виливень буревійний,<br />
Липневий джигун-музика,<br />
Просяяний блискавками,<br />
Співаючий дощ любові.<br />
Ти кинулася тікати,<br />
А я танцював навколо,<br />
Шаліючи від натхнення,<br />
Від певності, що нікуди<br />
Сховатися ти не годна;<br />
На ста сопілках одразу<br />
Я грав, щоб тебе зманити,<br />
Принадити звуком бурі;<br />
А потім я взяв цимбали,<br />
Поклав їх сторчма на землю,<br />
До неба ходив по струнах –<br />
Тебе чарував я звільна<br />
Своїм сатанинським танцем.</p>

<div>




</div>

<p>Ти бігла і розглядалась<br />
Налякано в тому полі,<br />
Де схову нема від грому,<br />
Від зливи в від кохання.<br />
Ти краплі, немов долоні<br />
Мої безсоромні й спраглі,<br />
Долонями відбивала,<br />
Та в мене було без ліку<br />
Тих рук, що тебе ловили,<br />
В обіймах стискали ніжно,<br />
Наповнювали поволі<br />
Твоє невтоленне тіло,<br />
Неначе водою землю,<br />
Піснями з безодні світу.</p>
<p>Як змокла ти вся до нитки,<br />
Повільніше стала бігти,<br />
Спинилася й засміялась,<br />
До неба вознесла руки, –<br />
Так, ніби просила більше<br />
Потоків рвучкого світла<br />
І музики з-під блакиті.</p>
<p>***</p>

<div></div>