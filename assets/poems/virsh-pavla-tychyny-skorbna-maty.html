<strong>Павло Тичина – Скорбна мати</strong>
<p><strong>І</strong></p>
<p>Проходила по полю<br />
Обніжками, межами.<br />
Біль серце опромінив<br />
Блискучими ножами!</p>
<p>Поглянула — скрізь тихо.<br />
Чийсь труп в житах чорніє…<br />
Спросоння колосочки:<br />
Ой радуйся, Маріє!</p>
<p>Спросоння колосочки:<br />
Побудь, побудь із нами!<br />
Спинилась Божа Мати,<br />
Заплакала сльозами.</p>
<p>Не місяць, і не зорі,<br />
І дніти мов не дніло.<br />
Як страшно! …людське серце<br />
До краю обідніло.</p>
<p><strong>ІІ</strong></p>
<p>Проходила по полю —<br />
Зелене зеленіє…<br />
Назустріч учні Сина:<br />
Возрадуйся, Маріє!</p>
<p>Возрадуйся, Маріє:<br />
Шукаємо Ісуса.<br />
Скажи, як нам простіше<br />
Пройти до Еммауса?</p>
<p>Звела Марія руки,<br />
Безкровні, як лілеї:<br />
Не до Юдеї шлях вам,<br />
Вертайте з Галілеї.</p>
<p>Ідіте на Вкраїну,<br />
Заходьте в кожну хату —<br />
Ачей вам там покажуть<br />
Хоч тінь його розп’яту.</p>

<div>




</div>

<p><strong>III</strong></p>
<p>Проходила по полю,<br />
В могилах море мріє —<br />
Назустріч вітер віє:<br />
Христос воскрес, Маріє!</p>
<p>Христос воскрес? — не чула,<br />
Не відаю, не знаю.<br />
Не буть ніколи раю<br />
У цім кривавім краю.</p>
<p>Христос воскрес, Маріє!<br />
Ми — квіти звіробою.<br />
Із крові тут юрбою<br />
Зросли на полі бою.</p>
<p>Мовчать далекі села.<br />
В могилах поле мріє.<br />
А квітка лебедіє:<br />
О згляньсь хоч Ти, Маріє!</p>
<p><strong>IV</strong></p>
<p>Проходила по полю…<br />
— І цій країні вмерти?<br />
Де Він родився вдруге,—<br />
Яку любив до смерти?</p>
<p>Поглянула — скрізь тихо.<br />
Буяє дике жито.<br />
— За що Тебе розп’ято?<br />
За що Тебе убито?</p>
<p>Не витримала суму,<br />
Не витримала муки,—<br />
Упала на обніжок,<br />
Хрестом розп’явши руки!.</p>
<p>Над нею колосочки<br />
«Ой радуйся!» — шептали.<br />
А янголи на небі<br />
Не чули і не знали.</p>
<p><em>(1918)</em></p>

<div></div>