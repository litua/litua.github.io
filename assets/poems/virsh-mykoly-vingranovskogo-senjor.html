<strong>Микола Вінграновський – Сеньйорито акаціє…</strong>
<p>Сеньйорито акаціє, добрий вечір.<br />
Я забув, що забув був вас,<br />
Але осінь зійшла по плечі,<br />
Осінь, ви і осінній час,<br />
Коли стало любити важче,<br />
І солодше любити знов…<br />
Сеньйорито, колюче щастя,<br />
Хто воно за таке любов?<br />
Вже б, здавалося, відболіло,<br />
Прогоріло у тім вогні,<br />
Ступцювало і душу й тіло,<br />
Вже б, здалося, нащо мені?<br />
У годину суху та вологу<br />
Відходились усі мости<br />
І сказав я — вже слава богу,<br />
І, нарешті, перехрестивсь —<br />
Коли ж — здрастуйте, добрий вечір.<br />
Ви з якої дороги, пожежо моя?..<br />
Сеньйорито, вогонь по плечі —<br />
Осінь, ви і осінній я…</p>

<div>




</div>

<p><em>1956</em></p>
<p></p>

<div></div>