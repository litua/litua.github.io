<strong>Тодось Осьмачка – Міщани</strong>
<p><strong>РОЗДІЛ І</strong></p>
<p>1</p>
<p>Давно за синю хмару сонце впало,<br />
з-над Києва пісок густий одплів,<br />
а денний клекіт одійшов помалу<br />
туди, де сквери квітнуть та гаї<br />
і веселять муровані будівлі<br />
та ловлять роси із небес вечірні<br />
у соковитий та тремтючий лист,<br />
що на вітри небесні ясно звис.</p>
<p>2</p>
<p>Туди, під дерева старі, ставнисті,<br />
з казарми від наук спішить солдат<br />
і наймички-селянки від колиски,<br />
що цілий день возили паненят<br />
та сумували мовчки за ріднею,<br />
за стиглою, гривастою пашнею:<br />
вона в степу там колосом трясе<br />
і зерна дух на вітрі їм несе.</p>
<p>3</p>
<p>І ці боління носите у сквери,<br />
мої селючки, завше ув очах<br />
і там свою невинність на шинелі<br />
віддаєте солдатам у сльозах,<br />
а потім вас вигонять догнивати<br />
з хворобою важкою в рідні хати —<br />
й над гробом вашим в рідному ж селі<br />
справляють пранці чорні пожарі.</p>
<p>4</p>
<p>І от у сквері городському сквернім<br />
вирує публіка, кипить, гуля —<br />
повії хлопців зупиняють чемно:<br />
“Пардон, таваріщ, нєт лі в вас агня?”<br />
Од ліхтаря, що світить у тремтінні,<br />
спадають довгі фантастичні тіні,<br />
бо сухокрилі тихі кажани<br />
давно літать круг нього почали.</p>
<p>5</p>
<p>Під липою на довгому ослоні<br />
у байронці, з цигаркою в руці,<br />
Комар Пилип. Він дивиться у дзвонні,<br />
вечірні вулиці, немов мечі,<br />
що на камінні темним дзвоном грають;<br />
од їх аж іскри в небо одлітають,<br />
а ті пливуть на мовчазних вітрах<br />
і світять скрізь вночі по городах.</p>
<p>6</p>
<p>Сидить і курить цигарки нервово,<br />
жіночу постать всяку огляда,<br />
що стежкою іде згори до нього<br />
і за каштани темні заверта.<br />
Провівши оком, голову одводить<br />
і знов до хвіртки, де вже інша входить,<br />
та все ж тії ніяк не впізнає,<br />
котра думки йому лоскоче та снує.</p>
<p>7</p>
<p>Пилип Комар колись бував у бандах,<br />
з радянським військом бився у лісах:<br />
і прапора підносив над димами,<br />
і хмари над степами примножав.<br />
Коли ж повстанці загубили сили,<br />
Пилип яри і ліс густий покинув,<br />
пішов до влади в канівський повіт<br />
і щиро склав за товариство звіт.</p>
<p>8</p>
<p>А нині служить… і в часи вечірні<br />
гуляти любить в шумах городських<br />
і стежити, як вітер плав надгірний<br />
по вулицях широких та стрімких<br />
несе і обмива жіночі ноги,<br />
немов живі колони мармурові,<br />
а очі сірі, карі-молоді<br />
гойда, неначе квітки на воді.</p>
<p>9</p>
<p>За кожним поглядом жіночим лине<br />
на полум’ї бентежному жадань;<br />
отак тічки, розгойдані, звірині,<br />
у лісі збуривши осінній шал,<br />
дні теплі та хітливі доганяють,<br />
що в вересні на горах догоряють<br />
та розпускають млосний білий чад<br />
у павутині довгій на лісах.</p>
<p>10</p>
<p>Йому вже одкуріло тридцять років<br />
на битому життєвому шляху,<br />
дружитися ж не має ще охоти,<br />
хоча йому на голову лиху<br />
і падає потроху пил дорожній,<br />
неначе іній кований, морозний<br />
із яблуні зимою та на тин,<br />
Що мерзне під снігами від журби.</p>
<p>11</p>
<p>Він тільки ходить на озерах мутних,<br />
шука незайманих ніким джерел,<br />
що водами з глибин аж камінь крутять<br />
і ловлять у свічада очерет.<br />
Та джерело його притягне чисте<br />
єдиний раз нагнутися напитись.<br />
аби уже ніколи там не пить,<br />
а йти шукати іншої води.</p>
<p>12</p>
<p>І от сидить він на ослоні в сквері,<br />
лисиними стежинами прийшов<br />
уста змочити у новій джерельній,<br />
щоб не томилася у серці кров;<br />
щоб не томилася, грудей не рвала…<br />
неначе пси з ланців своїх іржавих<br />
без краю рвуться під тополі в луг,<br />
де свіжі лози хилить гавкіт сук.</p>
<p>13</p>
<p>Уже й порожнюю коробку кинув<br />
од цигарок на темную траву,<br />
потягся тоскно на закляклу спину<br />
і голову до неба повернув,<br />
що засипалося, мов білим маком,<br />
і ним, як з поля молодого, пахло;<br />
та відти впала в душу чорна мить —<br />
чи недарма ввесь вечір тут сидить.</p>
<p>14</p>
<p>“Добривечір! — ураз до нього збоку. —<br />
Чи вже давно чекаєте мене?..”<br />
Дівочий голос, ніби срібне коло,<br />
що передзвонами іскристими гуде,<br />
як падає на сніг, санками тертий,<br />
морозом костяним забитий твердо…<br />
Дитячий голос, хвиля золота,<br />
душа моя тебе ще пам’ята!</p>
<p>15</p>
<p>Ти в ній палаєш лунами святими<br />
в пустій печері, ніби на степу,<br />
і заглушить тебе не хватить сили<br />
і в цю добу жорстоку та глуху.<br />
Не знаю, чи тебе заглушить гуркіт<br />
груддя землі, що зірветься на груди<br />
з лопати в яму, де, моя труно,<br />
вростеш навіки у холодне дно.</p>
<p>16</p>
<p>Пилип держав малу дівочу руку<br />
і гладив чудно, ніби ворожбит;<br />
отак мале дитя курча застука,<br />
у жмені радісно його держить<br />
і тулить губи весело до спини,<br />
жагучо дихає та густо слинить,<br />
аж доки те курча мале зовсім<br />
не стане мокре, ніби на дощі.</p>
<p>17</p>
<p>Ця дівчина, чорноволоса Ліда,<br />
Пилипові не каже в вічі “ти”…<br />
мов та голубка, що недавно тільки<br />
у нас на плечах боязко сидить,<br />
воркує та боїться взяти певно<br />
до дзьоба чистого вівсяне зерно,<br />
туге й блискуче, з нашої руки,<br />
неначе крем’яхи важкі з води.</p>
<p>18</p>
<p>Вона задихано тремтить-говорить:<br />
“Цілуйте в мене руки досхочу, —<br />
іще раз кине смугою за город<br />
летюча зірка, — я від вас втечу:<br />
бо цілий день сьогодні я не дома —<br />
веселая, на пляжі, без утоми,<br />
в метелика літала на крилі,<br />
немов пилинка золота в огні”.</p>
<p>19</p>
<p>“Та ще й од швачки прийдуть мати рано<br />
і сядуть з батьком мовчки до вікна<br />
та ждатимуть дочку свою погану,<br />
що вже частенько із очей зника…<br />
О, бачте, зірка пропалила смугу,<br />
де церква в небо загострила дуги…<br />
Пора мені додому одлетіть…<br />
Ой пальці!.. пальці!.. боляче… пустіть!”</p>
<p>20</p>
<p>Пилип підсунувся до Ліди ближче,<br />
жадібно голову вперед нагнув,<br />
вхопив рукою коло стану й дише,<br />
неначе хворий у тяжкім жару;<br />
а під тремтячою його рукою<br />
дівочий стан лозиною тонкою<br />
гарячі хвилі м’яко вигинав<br />
і нерухомо раптом завмирав.</p>
<p>21</p>
<p>“А ти мені казала… говорила, —<br />
шептав-корив стурбовано Пилип, —<br />
що аж сьогодні вже моя квартира<br />
тебе, як у гніздечку приютить…”<br />
Та дівчина не слухає, бо очі<br />
туди напружила, де рівно з ночі<br />
шумів каштан од стрижених кущів,<br />
мов тисячі летіло кажанів.</p>
<p>22</p>
<p>“Та я ніяк… нігде я не ходила<br />
і, думаю, до вас не буду йти…<br />
А вже людей у сквері спорожніло<br />
і вітер як пронизливо шумить…<br />
Мене турбує та самотня постать,<br />
що дивиться на нас неначе скоса<br />
з ослона бокового за кущем…<br />
Ведіть мене додому, от і все!..”</p>
<p>23</p>
<p>Рішучо встала, станом похитнувши,<br />
немов берізка стрімко-молода,<br />
що під корою води запахущі<br />
солодким соком густо розлива<br />
та всі вітри п’янить навколо себе:<br />
вони як зварені блукають степом<br />
і тьмяно-гострим сонячним теплом<br />
у жилах наших бунтом бурять кров.</p>
<p>24</p>
<p>Хвости губили в небі метеори<br />
і разом танули в прозорій тьмі,<br />
зітхав за ними сонний город<br />
одковами далекими підків.<br />
Пилип щось Ліді нетерпляче правив<br />
на вулиці коло низької брами;<br />
вона ж стояла дивно мовчазна,<br />
а в оці плавала сльоза смутна.</p>
<p>25</p>
<p>Але нарешті разом — ніжно й міцно —<br />
узяв під руку дівчину Пилип<br />
і в улицю повів, що бігла скісно<br />
з ліхтариком, похиленим згори;<br />
за ними затінками швидко вельми<br />
пішла якась жіноча постать темна<br />
та й заховалася за той же ріг,<br />
куди Пилип і дівчину повів.</p>
<p><strong>РОЗДІЛ ІІ</strong></p>
<p>26</p>
<p>У теслі Прокопа старого світить<br />
на шафі вкручений малий гасник,<br />
півмрячно осяває чисті стіни,<br />
на гвозді пилку, долі колодки.<br />
У ліжку спить господар нероздітий,<br />
порозстібавши верхній одяг тільки, —<br />
і груди волосаті та круті<br />
на волі дихають, як гони степові.</p>
<p>27</p>
<p>Він, видно, ждав когось, але даремне,<br />
бо на столі з вечері все хрящем;<br />
часово ліг, а спатиме, напевне,<br />
аж доки сонце добре припече.<br />
Одне погано: нероззуті ноги<br />
із ліжка звисли важко до підлоги,<br />
підводяться й звисають знов без сил,<br />
мов ранених у птаха двоє крил.</p>
<p>28</p>
<p>Сіріють вікна угорі потроху —<br />
коротка ніч тікає на спокiй,<br />
бо рaнкова зоря купається до сходу<br />
на горах десь у озері — в воді;<br />
од неї у повітрі линуть бризки,<br />
схиляють верби під росою низько,<br />
а верби скроплять ніч з країв ясних:<br />
і ніч тікає, одлітають сни.</p>
<p>29</p>
<p>Ось двері одчинились до кімнати,<br />
і жінка стала з дивом на поріг…<br />
здалося, ніч як здумала тікати —<br />
забрати сон забігла у цей двір.<br />
Була похожа на широку липу,<br />
мов жлуктами, так дуплами пробиту,<br />
що в листі має гнізда для ворон<br />
і скрипи бурям од усіх сторон.</p>
<p>30</p>
<p>“Чого це навстіж ти покинув сіни? —<br />
збудила Прокопа вона від сну. —<br />
Адже злодії бігають, аж пінять,<br />
немов вовки з густого туману,<br />
та пробують замки від кожної кватири,<br />
щоб все до цурочки звідтіль потирить;<br />
а ти ще й двері одчинив свої —<br />
будь ласка, йдіть, злодії дорогі…</p>
<p>31</p>
<p>Усім тварюкам у господі волю<br />
хазяйнувати весело даєш…<br />
а де ж ти дів свою кохану доню,<br />
що вже он ранок небесами йде,<br />
а ліжко чисте досі, не пом’яте<br />
боками теплими твого дівчати!<br />
Подушками до стелі все росте…<br />
На чому ж спить дочка твоя тепер?</p>
<p>32</p>
<p>Чого ж мовчиш, погойдуєш очима,<br />
як з вивода пустого ситий сич?<br />
Адже ж прибігла, бачиш, від дочки я —<br />
її під боком вигріва “панич”…<br />
З дитячої коси зірвав, як вишню,<br />
рожеву квітку, першим цвітом пишну,<br />
а з неї чиста, весняна роса<br />
омила стегна злого ласуна!”</p>
<p>33</p>
<p>“Гей, жінко, — тихо промовляє Прокіп, —<br />
докладніше кажи, просю тебе…<br />
бо за дочку й мені є, певне, клопіт…<br />
у мене ж Ліда — всіх моїх дітей!..”<br />
І на коліно дуже праву руку<br />
поклав, мов скелю, зірвану від ґрунту,<br />
од неї пальці чорні одросли,<br />
неначе з дуба корінь вузловий.</p>
<p>34</p>
<p>Свою дружину Прокіп слухав завше<br />
через мотиви саме ті, що й бик<br />
пастушку слухає на ситій пашні,<br />
коли вона його лозою бить<br />
ушняпиться, аж од усердя пада;<br />
одійде він звідтіль — пастушка рада,<br />
а бик з полегшенням скубе траву,<br />
хвостом тіпаючи на ребрах мух.</p>
<p>35</p>
<p>Коли ж почує ревище за гони<br />
таких, як сам, ставних, міцних биків —<br />
собі на спину закидає роги<br />
й біжить, аж лан під ним гуде, на бій.<br />
А повертається спокійно відти,<br />
лише на розі коливає вітер<br />
зелене сіно, вирваний пирій<br />
і шерсть волячу, рижу від крові.</p>
<p>36</p>
<p>“Ти дома все рубанками тупими<br />
в майстерні дерево гниле стружеш,<br />
сам деревом, не гірше від вербини,<br />
на корені трухлявієш, гниєш:<br />
одна дитина, ніби сонце в небі,<br />
світила в хаті нам, світила в тебе —<br />
ти ж безтурботно тільки в шкурі прів,<br />
а знати за дитину не хотів…</p>
<p>37</p>
<p>Я ж не могла оглянутись навколо,<br />
бо вечори над голкою сиджу<br />
у швачки, щоб моя дитина гола<br />
не йшла на людські шепоти та шум…<br />
І ледве трупом навзнак не упала,<br />
коли сусідка вбігла та сказала,<br />
що прослідила Ліду на Поділ,<br />
як солодко її розпутник вів…</p>
<p>38</p>
<p>Туди побігла я з роботи просто…<br />
горіли тротуари у ногах,<br />
зривалась, падала на цеглу гостру<br />
збивала нігті й шкуру на руках…<br />
У двері там гатила кулаками…<br />
Хтось вийшов звідти й пхнув мене<br />
на камінь,<br />
прочухалась — сіріти почало,<br />
і вогкістю від берега дуло…</p>
<p>39</p>
<p>Бери бриля оно, й ходім негайно<br />
на той гнилий та проклятий Поділ…<br />
Не встигне сонце вийти із-за гаю<br />
у сонному тумані з Броварів —<br />
ми їх застанемо обох у ліжку…”<br />
“Чи не здуріла ти, нещасна жінко,<br />
що йдеш дочці робити сором-глум?<br />
Адже на кривду є закон та суд…”</p>
<p>40</p>
<p>“Чи бач який! про що мені провадить!<br />
так ніби сам забув… забув за те,<br />
як цей тхоряка людям силу збавив<br />
довірливих і недурних дітей:<br />
уже аж двом він платить аліменти<br />
і ще платитиме, бо має щенти, —<br />
та й далі буде бугаєм ревти<br />
понад Подолом темної доби.</p>
<p>41</p>
<p>І я на суд такий, такі закони<br />
ніколи зроду легко не піду,<br />
бо що мені од всього, коли в домі<br />
прийдеться бачити свою біду?<br />
Ще добре, як з дитиною хто візьме,<br />
а як вона не віддана й облізе<br />
самотня дома в мене на вічу<br />
від довгого безгучного плачу?</p>
<p>42</p>
<p>Та я собі скоріше очі вирву<br />
із лоба з мозком на поріг<br />
і сукою скаженою загину<br />
у невгамованій своїй крові,<br />
аніж побачу Ліду без дружини,<br />
аніж почую крик хоча б єдиний<br />
пересудів у себе над двором,<br />
що стелять матерям шляхи стидом!..</p>
<p>43</p>
<p>Ми підемо, і я стягну із ліжка<br />
із ковдрами, з усім собаку ту<br />
та й буду гнати перед себе пішки,<br />
щоб аж курів за ними сірий брук —<br />
і в загсі запишу його з дочкою…<br />
а він працює — здохнуть над водою<br />
та сухарем цвілим твоїй дочці<br />
не дасть і в горницях і на дощі!”</p>
<p>44</p>
<p>“Безумна ти, чого тебе мордує<br />
насипать жару людям на язик?!”<br />
“Не хочеш ти?.. То знай же: не врятуєш —<br />
не матимеш ні жінки, ні дочки:<br />
піду сама і потягну за коси<br />
на берег до Дніпра й на плесі в лозах<br />
до глибу притоплю дитя своє<br />
й держатиму, аж доки не заллє!</p>

<div>




</div>

<p>45</p>
<p>Сама ж додому прибіжу й на втіху<br />
тобі посеред хати почеплюсь<br />
та на вірьовці погойдаюсь тихо<br />
і синьою до тебе засміюсь,<br />
а довгий мій язик, що звисне з горла,<br />
в обличчя тобі плюне слину чорну,<br />
щоб ти від неї нагло скам’янів<br />
і смородом трупарським засмердів!..”</p>
<p>46</p>
<p>“Ну, добре, я піду… а що там буде —<br />
не знаю і ручитись не берусь…<br />
Бо, мабуть, сам собі зірву я груди,<br />
аж доки відтіля тебе діждусь…<br />
Я теж не маю іншої заради,<br />
як тільки вийти із тобою з хати…<br />
але чи дівчину свою спасу,<br />
цього напевне, жінко, не скажу!..”</p>
<p>47</p>
<p>Над містом небо підпливло угору<br />
на радісну світанкову блакить,<br />
щоб дати сонцю вільную дорогу<br />
огонь свій здалеку у степ нести.<br />
А сонце за морями забарилось<br />
і власної троянди не схилило<br />
над обрієм з холодного стебла,<br />
яке підживлює гірська вода.</p>
<p>48</p>
<p>А тільки світ од сходу віє білий<br />
і сивіє на камені в росі,<br />
у вартових свіжіють туго жили,<br />
як на Дніпрі високі комиші.<br />
Вони в плащах зігнулись брезентoвих<br />
під сорабкопами на східцях цементових,<br />
вбирають вогкість ліктями із стін<br />
і стріпуються дрожем до колін.</p>
<p>49</p>
<p>На вулицях до кожного балкону<br />
висока тиша дзвінко прикула<br />
з тонкого кришталю ясного дзвону<br />
і звуками найменшими гула;<br />
усі з сусідньої дільниці кроки<br />
й далекі рисаки поодинокі<br />
перебирали лунко в кришталі,<br />
неначе в скрипці на тонкій струні.</p>
<p>50</p>
<p>Тому, коли і Прокіп і дружина<br />
порожніми провулками пішли,<br />
швидка хода їх пишно ворушила<br />
перегуки срібляної луни.<br />
Будівлі сонні ніби прокидались<br />
а вартові до тиші придивлялись<br />
та знов поволі кутались в плащі,<br />
схилившись до рушниці на руці.</p>
<p><strong>РОЗДІЛ ІІІ</strong></p>
<p>51</p>
<p>У вулиці вузенькій на Подолі<br />
двоповерховий чистий дім стоїть<br />
просторі вікна блискають аж долі,<br />
де клумби почали в росі горіть.<br />
Між клумбами коло дверей високих<br />
із жінкою своєю тесля Прокіп:<br />
він давить пальцем сильно на дзвінок<br />
і стежить в кожне мовчазне вікно.</p>
<p>52</p>
<p>Із-за дверей спросоння голос:<br />
— Хто там?<br />
— Чи зараз дома є Комар Пилип?<br />
— Він спить.<br />
— Тоді впустіть.<br />
— Приходьте згодом.<br />
— Ми здалеку від рідної сестри…<br />
— Ви родичі?<br />
— Ну да.<br />
— Велику ж силу йому<br />
рідні нечиста наплодила:<br />
без вас вже друга з того четверга<br />
цю ніч сестричка в нього пробува.</p>
<p>53</p>
<p>Незадоволено бурчав до себе,<br />
одсовуючи засув, чоловік,<br />
похожий на кудлатого ведмедя,<br />
що кинув поневолі свій барліг.<br />
Од слів його у Прокопа здавило<br />
в горлянці; ніби дерев’яні вила<br />
йому всередину ввалили бік,<br />
забивши здухвину клубком крові.</p>
<p>54</p>
<p>Рішучим кроком Прокіп хутко вгору<br />
по східцях по соснових поскрипів<br />
та й став перед дверима інстинктивно,<br />
де нумер шостий з міді заяснів.<br />
“Чи це вони?” — спитався у дружини,<br />
що вже стояла в його біля спини;<br />
хитнула тільки головою та,<br />
захекана й німа немов стіна.</p>
<p>55</p>
<p>Задушливе й бентежне невимовно<br />
з її душі передчуття пливло<br />
і мозок заливало, як та повінь<br />
скупу пашню коло старих болот.<br />
Не говорити їй, а гірко плакать<br />
хотілося; стояла мов проклята,<br />
здавалося, середина її<br />
од горя стала як шматок ріллі.</p>
<p>56</p>
<p>Шарпнув ізгарячу за двері Прокіп —<br />
залускотіли жалібно вони;<br />
тоді плечем напнувся — і широка<br />
товста підлога вигнулась під ним…<br />
Завіси із одвірків завищали…<br />
Єдина мить — і двері тяжко впали:<br />
всередині кімнати простяглись…<br />
За ними тільки порох вився вниз.</p>
<p>57</p>
<p>Коло стола в одній сорочці, босий,<br />
блідий Пилип наляканий стояв<br />
і перед себе револьвера просто<br />
на Прокопа тремтяче націляв:<br />
“Назад!.. уб’ю!.. нахаба… геть,<br />
бандите!..” —<br />
заворушив губами, наче вітер<br />
у збудженім осінньому гіллі,<br />
що рветься впасти з ляку до землі.</p>
<p>58</p>
<p>Та Прокіп руку правую спроквола<br />
підвів, сказавши грізно: “Почекай!”<br />
Тріщали ребра, як він дихав з болем,<br />
і пара йшла від мокрого чола;<br />
а кров бурхала, шумувала в грудях…<br />
у береги ріка отак закута<br />
клекоче, б’ється серед гострих скель<br />
і в скріпах заставки трясе гребель.</p>
<p>59</p>
<p>“До тебе я посидіти в кімнаті<br />
й дружина вірная моя прийшла,<br />
аж поки сонце землю повертати<br />
почне на південь тихо, як млина…<br />
тоді з тобою підемо одразу<br />
на Інститутську вулицю до загсу…<br />
бо, бачу, Ліда тут уже давно,<br />
а тільки нас так довго не було!”</p>
<p>60</p>
<p>А Ліда в цей момент на ліжку гола<br />
стояла, ковдрою накривши стан,<br />
перебирала пальцями нервово<br />
у косу вплетений червоний бант,<br />
її ж коса утомлено на персах<br />
лежала, ніби в спеку серед плеса<br />
в меду розпарений пучок гадюк<br />
на камені, що блиском сліпить луг.</p>
<p>61</p>
<p>І так, немов великі чорні диски<br />
холодную блакить взяли в метал,<br />
в очах у Ліди в нерухомих іскрах<br />
морозом сивим переляк буяв,<br />
аж ворушилися внизу коліна,<br />
як у сипкій озерній білій піні<br />
над хвилями бурхливої води<br />
стривожені два лебеді грудьми.</p>
<p>62</p>
<p>На східці глядачі повиринали<br />
і до кімнати боязко звідтіль<br />
з цікавістю такою заглядали,<br />
немов до ласого дупла джмелі.<br />
Оглянувшись на них, безумна мати<br />
уздріла долю рідного дитяти<br />
обпльовану, зневажену людьми…<br />
і до стіни схилилася грудьми.</p>
<p>63</p>
<p>Напевне, так знеможена горила<br />
на дереві держиться за сучка,<br />
як мати Лідина в рудий одвірок<br />
паде цупкими пальцями, вкляка.<br />
І шелестить у неї сиза смага<br />
поміж губами, де позасихала<br />
у ранах репана землиста кров,<br />
уста зімкнувши болями кругом.</p>
<p>64</p>
<p>Якби з одвірка пальці рознялися,<br />
здається, що звалилася б із ніг,<br />
як падає у море хвора птиця,<br />
що в рідному гнізді лишила сніг.<br />
Пропасницею сяяв погляд дикий…<br />
Було вже видно: їй не говорити,<br />
а на кострищі люти та жалю<br />
спалити мовчки голову свою.</p>
<p>65</p>
<p>“Не хочу я з тобою говорити<br />
в кімнаті цій, над збитими дверми!..” —<br />
кричить-шумить Пилип несамовито,<br />
бо так себе привик він бадьорить.<br />
“Пізніше будем розмовляти щиро<br />
з тобою на суді, нахабна вирво…<br />
а зараз геть із хати за поріг,<br />
аби ти, псе, забитим не поліг!..”</p>
<p>66</p>
<p>І ледве він гукнуть устиг слова ці,<br />
як мідний Прокопів гучний кулак<br />
йому вже вибив револьвера з пальців;<br />
він блиснув у повітрі, ніби птах<br />
на сонці кігтем, глухо впав на ліжко<br />
у Ліди коло теплих білих ніжок —<br />
тих пуп’янок з ромашок степових,<br />
що виткнули за ранок пелюстки.</p>
<p>67</p>
<p>Загуркотів стілець важкий дубовий,<br />
бо через нього сторчака Пилип<br />
уже летів колодою додолу<br />
від другої гранчастої руки…<br />
Од жаху в його випирало очі,<br />
коли він поповзом в одній сорочці,<br />
що розірвалася на животі,<br />
повз Прокопа поліз коло чобіт.</p>
<p>68</p>
<p>“Не бийте, дядечку… Та ми ж рішили<br />
зійтися з Лідою не так аби…<br />
Ми підемо, куди ви нас просили…<br />
поберемося ми, аби ганьби…” —<br />
нескладно белькотав Пилип із долу<br />
й зубами цокав дрібно, гарячково,<br />
як зерно птиця з каменю клює<br />
і дзьобами стукоче та кує.</p>
<p>69</p>
<p>Та тут спалахнула нова увага:<br />
тремтіла Ліда у рвачких словах,<br />
немов тополя, що з одного маху<br />
од вітру закипає у листках.<br />
“Хоч він мене і цілував у губи,<br />
ніколи замужем за ним не буду,<br />
а ляжу в землю гнити до черви —<br />
вона мені рідніша, аніж ви…</p>
<p>70</p>
<p>Вона мені із лоба очі виссе,<br />
які дивилися на нього тут,<br />
і під землею моє серце злиже,<br />
що, тату, вас люблю на згуб!..<br />
Із мамою самі виходьте заміж<br />
за мокрого стонога під ногами!<br />
Ой, нащо ж ви накликали людей<br />
на смерть мою,<br />
на цей останній день!..”</p>
<p>71</p>
<p>Немов крилом, махнула білим станом —<br />
в руці з’явився чорний револьвер…<br />
Із дула з полум’я злетіла рана<br />
та й сіла на виску, як муха, — смерть.<br />
Дівоча голова зів’яла, звисла,<br />
мов тепла з колоса росина чиста;<br />
коліна вниз од неї подались —<br />
і Ліду потягло помалу ниць.</p>
<p>72</p>
<p>Підскочив батько тяжко до дитини,<br />
гарячими руками за плече<br />
узяв і повернув тендітну спину,<br />
щоб глянути в обличчя, до очей…<br />
Йому підкинув груди стогін дикий.<br />
Так хвиля підкидає пліт великий<br />
на камінь у бездонний темний вир,<br />
щоб тільки вламки в піні заревли.</p>
<p>73</p>
<p>Безвладно руки витягла убита —<br />
два із берізки довгі корінці,<br />
обвіяні вітрами ще й обмиті<br />
на зливному осінньому дощі.<br />
Збігала кров з виска на ковдру білу:<br />
із неї забуття вставало німо,<br />
пекучая ж образа та відчай<br />
не потухали в Ліди ув очах.</p>
<p>74</p>
<p>Стояв над нею Прокіп, собі руку<br />
приклавши до спітнілого чола,<br />
неначе там якусь єдину думку<br />
хотів найти, що в мізку залягла<br />
чи, може, коло черепа примерзла,<br />
як примерзають в човні довгі весла<br />
до кованих закруглених бортів<br />
під час раптових синіх холодів.</p>
<p>75</p>
<p>Нарешті, — витягши із мозку ніби<br />
потрібну думку, — круто повернув<br />
й пішов поволі до одвірків сліпо,<br />
де, стовпившись, народ тривожно гув.<br />
Не роздивившись добре до дружини,<br />
сказав роздільно й мертво, як машина:<br />
“Дочку записано на шлюбний лист…<br />
Пора до зятя, жінко, віднести”.</p>
<p>76</p>
<p>“Кудись побігла ваша жінка відси”, —<br />
із коридора голос відказав…<br />
Байдуже глянув Прокіп на те місце,<br />
як та вода линула крижана, —<br />
й назад пішов до ліжка, до дитини…<br />
Якраз Пилип устав на цю годину,<br />
серед кімнати одягав піджак<br />
та щось очима злякано шукав.</p>
<p>77</p>
<p>На його і наткнувся тицьма батько<br />
грудьми паркими, як липкий асфальт,<br />
коли на город сонце забагато<br />
злило дощем розтопленого шкла<br />
і дерева горять вогнем незримим,<br />
аж луск іде блакитним димом,<br />
доми ж цеглові дaхами вгорі<br />
немов голки гостріють на вогні…</p>
<p>78</p>
<p>Наткнувся — глянув — зашуміли сили:<br />
з гудінням руку наперед подав<br />
і, мов гаками, пальцями на спині<br />
одежу й шкуру в кулаці зім’яв<br />
Пилипову; а другою рукою<br />
гойднув його, як лантуха з вагою,<br />
на вулицю в розчинене вікно,<br />
що тільки гупом в стінах загуло.</p>
<p>79</p>
<p>І так спокійно, як холодні хвилі,<br />
що гонять звіку над землею час,<br />
беруть листок пожовклий у калини<br />
і цілі царства безвісті од нас,<br />
узяв на руки Прокіп доню тиху;<br />
із вуст людей зірвався гомін-вихор —<br />
всі розступилися одразу перед ним,<br />
як од ріки з лугами береги.</p>
<p>80</p>
<p>На небі сонце, мов гарячий камінь,<br />
лежало заніміле над бугром,<br />
а візники з перекупками ранні<br />
на вулиці стовбичили кругом;<br />
у їх корзини і в голоблях коні<br />
були, як риба в кризі, нерухомі;<br />
і тільки кожна людська голова<br />
на шиї коло мовчазне вела</p>
<p>81</p>
<p>туди, де йшов попід домами Прокіп<br />
і ніс дочку на зімкнутих руках, —<br />
йому в коліна билася широка<br />
розплетена коса, що вітер закидав;<br />
коліно все мокріло і темніло,<br />
бо кров збігала по косі повільно<br />
у довгих та поплутаних струмках<br />
з розбитого дівочого виска.</p>
<p>82</p>
<p>Здавалося, не бачив перед себе<br />
та твердо йшов по камені вперед;<br />
як під чужим, не українським небом<br />
сліпий, поранений стрільцями лев<br />
іде між гори в чорную печеру,<br />
лягає на широку сіру скелю<br />
та лиже рану в лютій самоті,<br />
що кров’ю обгоріла на шерсті,</p>
<p>83</p>
<p>Пролине вік, як сови над лісами,<br />
і порохом осяде на морях;<br />
у лева грива всиплеться пісками,<br />
що скелі згублять на сухих вітрах;<br />
пісок зіллється між шерстею в камінь,<br />
та кров збігатиме з тяжкої рани<br />
у чорне лоно велетенських гір,<br />
а лев лизатиме одвічний біль.</p>
<p>84</p>
<p>Коли ж вітри на захід похилили<br />
прозорую небесну височінь,<br />
а гори київські вже положили<br />
через Дніпро, як браму, дужу тінь —<br />
холодні хвилі випхнули на берег<br />
далеко за містком під теплі верби<br />
старої жінки ув одежі труп,<br />
що від води неначе трохи спух.</p>
<p>85</p>
<p>Його за коси верби ухватили<br />
покрученим корінням і держать;<br />
а з глибу другі набігають хвилі<br />
і смикають, запінені, назад.<br />
Зелені віти низько над водою<br />
схиляються й гойдаються з журбою,<br />
у стовбурі зітхають, і гудуть,<br />
і ронять бризками свій плач на труп.</p>
<p>86</p>
<p>Вам пісню проспівав я героїчну,<br />
важкі міщани й темні, як земля!<br />
Ви єсть і будете живі одвічно,<br />
як ніч похмура, мати сонця-дня.<br />
Ви — ґрунт: і пахнете землею, гноєм,<br />
аби із вас омитая росою<br />
пшениця встала колосом густим<br />
і розлилася сонцем золотим.</p>
<p>87</p>
<p>Ви єсть, того мене на світлі гори<br />
од вас несе розкрилена душа,<br />
бо тільки ваші сили нерухомі<br />
дають пізнати лет у небеса.<br />
Та й небо нам, як спинимось у льоті,<br />
одразу стане вашим духом сльотним, —<br />
і через те в небесний океан<br />
летить мій дух і руху не спиня!</p>
<p>88</p>
<p>Міщани! Ви тупая смерті сило,<br />
що валом прокотила через світ<br />
і задавила все, що зупинилось,<br />
та й заніміла, сіра, мов ґраніт…<br />
Ви дзеркало космічного стремління,<br />
куди травинка глянула весіння, —<br />
і через те в небесний океан<br />
летить мій дух і руху не спиня!</p>

<div></div>