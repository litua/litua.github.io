<strong>Олесь Гончар – Піхотинець</strong>
<p>Опалений полум’ям бою,<br />
В диму прокоптілий гіркім,<br />
Гордись, піхотинцю, собою,<br />
Званням рядовим своїм.<br />
Гордися, що в бурю й негоду<br />
Ти варварську гониш орду,<br />
Що спиш у тяжких походах<br />
Кілька хвилин на ходу.<br />
Що гори землі скопала<br />
Твоя лопатка мала.<br />
Що втома тебе валяла,<br />
А повалить не могла.<br />
Що в чорній окопній постелі<br />
Тебе ніч застає глуха.<br />
Що, змокши, твоя шинеля<br />
Так на тобі й висиха.<br />
Що біль поразок і горе<br />
Найперше на себе приймав.<br />
Гордись, що в найтяжчу пору<br />
Надію у серці мав.<br />
Що й чорту було б не під силу, —<br />
Усе ти витримать зміг.<br />
Ти пекла пройшов горнило<br />
І все-таки — переміг!</p>

<div>




</div>

<p><em>1944, Херменешти</em></p>

<div></div>