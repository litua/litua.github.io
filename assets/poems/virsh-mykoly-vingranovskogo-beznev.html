<strong>Микола Вінграновський – Безневинним жовтавим гроном…</strong>
<p>Безневинним жовтавим гроном<br />
Вона ще йшла жовтаво, без вини,<br />
І сині сльози билися червоно,<br />
Як об каміння стиглі кавуни.</p>

<div>




</div>

<p>Вона ще йшла: півсмерті, півпримари<br />
Модерним привидом на шпильках між людьми<br />
І сірих брів дві золоті примани<br />
На переніссі тіпались крильми.</p>
<p>Всі думали, одначе, і судили,<br />
Четвертували поглядом її…<br />
Злітались солов’ї до свіжої могили.<br />
І сивіли від співу солов’ї.</p>
<p><em>1963</em></p>

<div></div>