<strong>Микола Вінграновський – Хліб</strong>
<p><em>Присвячую Корольову</em></p>
<p>З-поза чого, з далекого незгоддя, —<br />
Заснув у глині шумерійський серп, —<br />
Дорогою століть в очах мого народу<br />
Іде на вітрі чорноплечий степ.</p>
<p>Дванадцятого квітня мій ровесник<br />
Був хлібом посланий у чорне й золоте:<br />
Не старіють на світі наші весни,<br />
І наші очі сніг не замете.</p>

<div>




</div>

<p>Бо хліб — давно. Ми завжди в долі з хлібом:<br />
І сивина, і молодість, і час.<br />
Нас пам’ятає хліб: не снідать, не обідать…<br />
Нас пам’ятає хліб: Дніпро тече про нас.</p>
<p>На краплю молиться всеокеанське море,<br />
І мати біля груші, і вікно:<br />
З руки із нашої себе зерно приоре,<br />
Цілуєм колос — шлях свій ведемо.</p>
<p>Наш хліб — на скронях. Вірою і правдою.<br />
І Революція, і Ленін, і — політ.<br />
Не зрадою, а тихою порадою<br />
Він любить нас. Він тут. Він є. Він — хліб.</p>
<p><em>1976</em></p>

<div></div>