<strong>Віслава Шимборска – Сміх </strong>
<h3><em><strong>в перекладі Марти Тарнавської</strong></em></h3>
<p>Wis?awa Szymborska<br />
<em>?miech</em><br />
<em> (Dziewczynka, kt?r? by?am…)</em></p>
<p>Дівчинка, якою я була —<br />
знаю її, очевидно.<br />
В мене є кілька фотографій<br />
з короткого її життя.<br />
Відчуваю веселе співчуття<br />
для пари віршиків.<br />
Пам’ятаю кілька подій.</p>
<p>Але,<br />
щоб той, хто зі мною тут,<br />
засміявся й обняв мене,<br />
згадую одну лиш історію:<br />
любов дитячу<br />
тієї малої негарної.</p>
<p>Розповідаю,<br />
як кохалася у студентові,<br />
тобто хотіла,<br />
щоб він подивився на неї.</p>
<p>Розповідаю,<br />
як вибігла йому назустріч<br />
з перев’язкою на здоровій голові,<br />
щоб, ох, хоч запитав,<br />
що сталося.</p>

<div>




</div>

<p>Смішна мал?.<br />
Звідки могла знати,<br />
що навіть із розпачу — користь,<br />
якщо щасливим випадком<br />
живеш довше.</p>
<p>Дала б я їй на тістечко.<br />
Дала б і на кіно.<br />
Іди собі, не маю часу.</p>
<p>Адже бачиш,<br />
що світло погашене.<br />
Хіба розумієш,<br />
що замкнені двері.<br />
Не шарпай клямки —<br />
той, хто засміявся,<br />
хто мене обійняв,<br />
це — не твій студент.</p>
<p>Найкраще, якби ти вернулася<br />
туди, звідки прийшла.<br />
Нічого я тобі не винна,<br />
звичайна жінка,<br />
яка знає тільки,<br />
коли<br />
зрадити чужий секрет.</p>
<p>Не дивись так на нас<br />
тими своїми очима,<br />
занадто відкритими,<br />
як очі померлих.</p>
<p>***</p>

<div></div>