<strong>Микола Вінграновський – Стояла в травах ніч…</strong>
<p>Стояла в травах ніч, а трави пахли літом,<br />
За кленами сіріло джерело,<br />
І небо йшло задумливо над світом,<br />
І довгі зорі сіяло крізь віти,<br />
Втираючи хмариною чоло.<br />
За травами у срібнім верховітті<br />
Замерехтіла в тінях темна хата,<br />
Цвірчав цвіркун за хатою у житі,<br />
Я тихо голову поклав на руку брата.<br />
Сіяла ковдра в росах. З небозводу<br />
На літаках пливла моя тривога —<br />
Брат спав, як і належить хліборобу,<br />
Грудьми до неба і чолом до нього.<br />
Яке чоло!.. Яка рука!.. Немає<br />
Гарніших рук ні в якому краю!<br />
Я чув тоді — колосся проростає<br />
З його руки крізь голову мою…<br />
Стояла ніч…</p>

<div>




</div>

<p><em>1956</em></p>

<div></div>