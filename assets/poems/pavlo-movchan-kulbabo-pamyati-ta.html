<strong>Павло Мовчан – “Кульбабо пам’яті, таке зелене поле…” </strong>
<p>Кульбабо пам’яті, таке зелене поле,<br />
так широко, аж боляче мені.<br />
Мов ртуті стовп, піднявсь по губи голос,<br />
аби здмухнуть пушинки мовчазні.<br />
О земле, прорости!<br />
Переіржавиш крицю,<br />
сніг перемелеш, кістя перетлиш —<br />
і виростеш високою горою,<br />
щоб на людину глянути з узвиш…<br />
Рухливий вузол, сплетені волокна,<br />
крейдяна грудка, що ввібрала тінь,<br />
листок свічада безнадійно зжовклий,<br />
що віддзеркалив безліч поколінь.<br />
Але відпустиш в небо насінину,<br />
цей вузлик часу й пам’яті дрібний,<br />
і випростаєш рвучко бадилину,<br />
аби втолить жагу височини,<br />
і знову жовто прозвістуєш квітень,<br />
втішаючись майбутнім забуттям.<br />
Дозрілу пам’ять знов роздмуха вітер,<br />
щоб запліднити обшири життя.</p>

<div>




</div>

<p>***</p>

<div></div>