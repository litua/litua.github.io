<strong>Володимир Сосюра – Я знаю силу слова…</strong>
<p>Я знаю силу слова —<br />
воно гостріш штика<br />
і швидше навіть кулі,<br />
не тільки літака.</p>
<p>Воно проміння швидше,<br />
в нім — думка й почуття.<br />
Воно іде в народи<br />
для вічного життя.</p>
<p>Коли це слово — зброя,<br />
як день, що не схолов,<br />
коли живуть у ньому<br />
ненависть і любов.</p>

<div>




</div>

<p>Воно влуча як куля,<br />
ця зброя золота,<br />
коли у нім ненависть<br />
з любові вироста.</p>
<p>Воно над зорі лине,<br />
а в нім живуть як спів<br />
любов до Батьківщини<br />
і лють до ворогів.</p>
<p>О зброє щастя, слово,<br />
я жить з тобою звик!<br />
Ти — квітка у любові,<br />
в ненависті ти — штик.</p>
<p><em>1960-1961</em></p>

<div></div>