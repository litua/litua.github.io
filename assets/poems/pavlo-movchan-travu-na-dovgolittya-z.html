<strong>Павло Мовчан – “Траву на довголіття зав’язав…” </strong>
<p>Траву на довголіття зав’язав<br />
в міцні колінця,<br />
пофарбував квітник духмянин жовтокрівцем,<br />
ще й викружав горнець я на гончарнім крузі,<br />
і промінець пустив по золотому прузі;<br />
веселий промінець по вінцях мерехтить,<br />
пий сонячні меди, щоб спрагу утолить.<br />
А хто це пов’язав за ніч вузлами верби,<br />
по стежці віск розлив від ганку до лужка,<br />
де молочай цвіте, на жовту тихість щедрий:<br />
хто карбував сонця по всіх-усіх квітках?<br />
Дзвенить в корі лунка післязимова зморшка,<br />
і світиться крило у пташки від літань,<br />
у пальці заплелась повітря синя стьожка…<br />
— Навіщо це тобі?<br />
— Мій друже, не питай…<br />
Ось зараз полечу, за хмаркою полину,<br />
і натрушу дощів, щоб змить зимовий слід,<br />
і, наче в бурштині, у дощових краплинах<br />
увічню молодий і сонцеповний світ.</p>

<div>




</div>

<p>***</p>

<div></div>