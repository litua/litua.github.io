<strong>Павло Мовчан – Благодать </strong>
<p>Світло на землю ллється без стриму,<br />
Божа поймає світ благодать.<br />
Янгол сідає сонячно-зримий,<br />
коники ніжно в травах сюрчать.<br />
Що нас окремить усіх, розлучає,<br />
хто нас за руку заводить сюди<br />
в зону лункої щемкої печалі,<br />
де самохіть зостаєшся один?..<br />
Де неподільні що біль, що розлука,<br />
де сам із себе ти радість снуєш…<br />
І простягаєш до янгола руки:<br />
— Пам’ять мою моїм тілом обмеж…—<br />
Нащо мені в інший вік зазирати<br />
і відчувать, що на палі сидиш,<br />
зір свій<br />
проціджувать нащо крізь ґрати?..<br />
— Янголе зримий, куди ж ти летиш?!<br />
Крик зостається запертим в легенях,<br />
душу відтінює світло струмка…<br />
Янгол летючий виймає із мене<br />
душу, а може ж, мого двійника?..<br />
Об землю кинув і очі стоячі<br />
тінню летючою запорошив.<br />
Кулю земну іншу в небі я бачу,<br />
зір мов углибивсь, розсунувся вшир.<br />
Поворушити пучкою хочу,<br />
хочу себе у собі пригадать…<br />
Коники дружно в лузі сюркочуть,<br />
тіло твоє пойняла благодать…</p>

<div>




</div>

<p>***</p>

<div></div>