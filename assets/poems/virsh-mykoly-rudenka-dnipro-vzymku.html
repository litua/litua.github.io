<strong>Микола Руденко – Дніпро взимку</strong>
<p>Нема Дніпра, нема, та й годі —<br />
Є вкрита снігом далина.<br />
Лише зненацька у негоді<br />
Хрустіння криги долина.</p>
<p>Але мороз у повній силі,<br />
Дерева інеєм взялись.<br />
Там, де гойдались гори–хвилі,<br />
Курей селянських патра лис.</p>
<p>Він озирається зловтішно:<br />
Ось що накоїла зима.<br />
Йому і боязко, і смішно:<br />
Де ж той Дніпро?..<br />
Нема, нема.</p>
<p>В снігах немов сліди від борон —<br />
Рубають хмиз на берегах.<br />
І кряче тристалітній ворон —<br />
Недобрий, лиховісний птах.</p>

<div>




</div>

<p>А селянин косу готує,<br />
Він розпізнав за довгий вік:<br />
Там, попід кригою, нуртує<br />
Живий, нескорений потік.</p>
<p>Якщо просвітиш пильним оком<br />
Зимові товщі неживі,<br />
Між сонцем і отим потоком<br />
Зв’язки помітиш вікові.</p>
<p>І зрозумієш за хвилину<br />
Дніпрових вод глибинну суть:<br />
Живі, невидимі краплини<br />
Скресання дух в собі несуть.</p>
<p>І що той ворон навіщує,<br />
Набреше лис на сонця щит,<br />
Дніпро весняний не почує,<br />
Бо люта крига вже тріщить.</p>

<div></div>