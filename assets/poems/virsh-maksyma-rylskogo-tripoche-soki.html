<strong>Максим Рильський – Тріпоче сокіл…</strong>
<p>Тріпоче сокіл, сріблом потемнілим<br />
Знімаючись у вогку височінь, —<br />
І любо впасти на зелену тінь<br />
Натрудженим і наболілим тілом.</p>
<p>Доми, давно порівняні до скринь,<br />
Людські слова з їх розмахом несмілим…<br />
Дай, серце, волю нетерплячим крилам,<br />
Затріпочи, розвійся і полинь!</p>

<div>




</div>

<p>А серце так: ти ж той листок єдиний<br />
На гілці всеземної деревини,<br />
Ти ж тільки частка, лінія одна!</p>
<p>Зумій же чуть, як переходять соки<br />
Крізь дерево плодюче та високе,<br />
Спізнай, яка у цілім глибина!</p>
<p><em>1922</em></p>

<div></div>