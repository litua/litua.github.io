<strong>Микола Вінграновський – Димить стерня над синіми ярами…</strong>
<p>Димить стерня над синіми ярами,<br />
Ряхтить між кленами рожева далина —<br />
І полином надихавшись сповна,<br />
Встає зоря вечірня з полина…</p>
<p>Кого мені — в розхристаному полі?<br />
Тут серце переборює думки,<br />
Тут дні мої зливаються в роки,<br />
Тут уливаються вони у колоски…<br />
Кого мені?</p>

<div>




</div>

<p>Кого мені, глибокомудра земле?<br />
Чи, може, поля? Ось мої поля…<br />
Чи роду-племені? Тут рід мій, і сім’я,<br />
І мир, і злагода… Собі ж не ворог я!<br />
Кого мені?..</p>
<p>В моїй душі неспокій — день мій кожен,<br />
Що ніч у ніч заснути він не може,<br />
Передчуттями сизими тривоже,<br />
Пришпорює неначебто коня…<br />
Димить стерня…</p>
<p><em>1954</em></p>

<div></div>