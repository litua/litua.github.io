<strong>Микола Руденко – Якщо твої товариші…</strong>
<p>Якщо твої товариші<br />
Не ділять дум твоїх віднині, —<br />
Не дай торкнутися душі<br />
Рукам, що зраджують святині.</p>
<p>Хай твердить той, хто втрати в зір,<br />
Що ти, мовляв, ідеш не в ногу.<br />
Якщо ти віриш — значить, вір,<br />
Шукай в земному неземного.</p>
<p>Серед хвальби і хизувань,<br />
Де кожен прищ — суддя верховний,<br />
Нехай сліпа міщанська твань<br />
Життя стриже під ранг чиновний.</p>

<div>




</div>

<p>Хай навіть мертвим роздає<br />
Гранітні милості по чину, —<br />
Спрямовуй бачення своє,<br />
Щоб віднайти першопричину.</p>
<p>Та розбудить в душі не дай<br />
Бездумний гнів сліпого бунту,<br />
Що лиш породжує відчай,<br />
А не чуття твердого ґрунту.</p>
<p>Ні, не готуй собі вінок,<br />
Забудь про славу та окрасу, —<br />
Тверезим стань, немов клинок,<br />
Що в піхви схований до часу.</p>
<p><em>1963</em></p>

<div></div>