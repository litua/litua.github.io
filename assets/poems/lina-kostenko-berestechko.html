<strong>Ліна Костенко – Берестечко (історичний роман)</strong>
<p>Це книга про одну з найбільших трагедій української історії — битву під Берестечком. Написана ще в 1966 — 67 роках, вона згодом не раз дописувалась на всіх етапах наступних українських трагедій — і після поразки 60-х років, і в безвиході 70-х, і в оманливих пастках 80-х.</p>
<p>Протягом цього часу з конкретної поразки під конкретним Берестечком тема цього роману переростала у філософію поразки взагалі, в розуміння, що “поразка — це наука, ніяка перемога так не вчить” , а відтак і в необхідність перемоги над поразкою. І, відкидаючи попередні варіанти як відгорілі ступені ракети, на сьогодні, вже в незалежній Україні, в часи, коли вона стоїть перед загрозою вже остаточної поразки, — ця книга з необхідності бути написаною переросла для автора в необхідність бути опублікованою.</p>
<p><b>ОЦЕ І ВСЕ. ЦЯ ГАЛИЧ НАД МІСТЕЧКОМ.</b><br />
Народе вільний, аж тепер ти — віл.<br />
Моя поразка зветься Берестечком.<br />
На Київ наступає Радзивілл.<br />
Я вже не я. Мене вже улелекали.<br />
Уже рука не вдержить булави.<br />
Куди умерти?! З пекла та й до пекла?<br />
Гармат нема. Пропали корогви.<br />
Дев’ятосил, знемігся я потрошку.<br />
Ірже мій кінь у дикій лободі.<br />
Немає війська. Всі — у розпорошку.<br />
Один в біді… Один — як на воді.<br />
Оце тобі супряга з бусурманом.<br />
Хіба я гетьман? Всипище глупот.<br />
Так дався оморочити оманам!<br />
Тепер дивись на Україну. От.<br />
Дивись.<br />
Давись сльозами.<br />
Був найдужчий.<br />
Носив при боці шаблю, не стручок.<br />
Тепер сидиш самотній, невладущий<br />
і п’єш, як трахтемирівський дячок.</p>
<p>Твою свободу охрестили ґрати.<br />
Бур’ян в полях — ледь видно архалук.<br />
То що ж тепер цьому народу — брати<br />
свій кревний хліб у переможця з рук?!</p>
<p>Хмелій, Хмельницький!<br />
Де ж твої клейноди?<br />
Де корогви? Де грім твоїх музик?<br />
Де в битвах завойовані свободи?<br />
Де твій Богун, Пушкар і Джеджалик?</p>
<p>Козак Небаба, ох, таки ж не баба!<br />
Якби під ним не встрелили коня,<br />
хіба б поліг від рук якогось драба<br />
козак Небаба, вихрові рідня?!</p>
<p>Якби не ті заклепані гусари…<br />
якби не зрадив хаповитий хан…<br />
якби ж він був ощадніший на вдари.<br />
мій кривдами рокований талан!<br />
Якби не дощ… якби не ремст і розбрат..<br />
якби хоч трохи глузду під чуби..<br />
Якби старшини не пішли урозбрід…<br />
якби, якби, якби, якби, якби!!!</p>
<p>Чмели тютюн, ти, Божа лялько з ґлею!<br />
Ти ж скинув ярма в Різані Яри!<br />
Тепер стирчиш над рідною землею,<br />
як вивороть — корінням догори!</p>
<p>Чого ти ждеш? Якої в Бога ласки?<br />
В твоїх радутах проростає мох.<br />
Оце і все. Одна така поразка<br />
закреслює стонадцять перемог!</p>
<p>Ось ніч, і та зорею в очі цвікне.<br />
Чумацький Шлях заремигає — злазь.<br />
Хто допоможе, дурню макоцвітний, —<br />
московський цар чи трансільванський князь?!<br />
Ногайські орди? Вуса караїма?<br />
Султан Мехмет? Кордони з кияхів?<br />
Лежить твоя зглузована Вкраїна,<br />
схрестивши руки всіх своїх шляхів.<br />
І що тепер? Що вдіять, що почати?<br />
Ні булави, ні війська, ні почати.</p>
<p>Моя вина. Мій гріх перед людьми.<br />
Усе ж було за нас.<br />
Чому ж програли ми?!</p>
<p><b>…БУВ РАНОК. БУВ ТУМАН. БУЛО СТО ТИСЯЧ ВІЙСЬКА.</b><br />
І меч свячений був. Усе було тоді.<br />
Шуміли корогви. І жодна птиця свійська<br />
не вивела курчат в орлиному гнізді<br />
Вози стояли, скуті ланцюгами<br />
І обрій зблис півмісяцем татар<br />
І покотились в коней під ногами<br />
кошлаті димом голови петард.</p>
<p>На нас ішла стіна рухомогруда.<br />
Летіло все, закуте у броню.<br />
Гусар крилатий — то така споруда,<br />
що тільки шаблю вищербиш об ню.<br />
Скресались ми. Вони спочатку тисли.<br />
Та ми, легкі між тої ваготи,<br />
крушили їх, знімали з коней списами<br />
і прогинали келепом щити</p>
<p>А я літав у тій свинцевій хвищі.<br />
пихату шляхту сік на дрібен мак.<br />
аж диба став на тому бойовищі<br />
мій вороний скажений аргамак.<br />
В диму, в огні, в кривавому ошматті,<br />
відкинуті в болото від ріки.<br />
вже ті гусари не були крилаті,<br />
вже відступали наймані полки.</p>
<p>Ми вже їх брали як бика за роги —<br />
німецьким штибом ставлені війська.<br />
Уже ж було тіль-тіль до перемоги!<br />
Вона була близька уже, близька!</p>
<p>І раптом дощ. І злива. І гроза.<br />
Гармат не чутно від ударів грому.<br />
Впав Амурат. Поліг Муффрах-мурза.<br />
Ми кілька днів тримали оборону.</p>
<p>А дощ хлющить. Ні просвітку. Мокряччя.<br />
Хитає бій, як чорні терези.<br />
І вороння вже аж хрипить, не кряче.<br />
Ні шанця врий. Ні хліба підвези.<br />
Одсирів порох. Ржаві самопали.<br />
Гармати грузнуть. Валить вітролом.<br />
І треба ж так, щоб зливи саме впали!<br />
Найгірше коням — коні під сідлом.<br />
Татарин змерз, то спробуй його вкоськай.<br />
Знамена зблякли і бунчук обвис.<br />
І людям слизько, і коняці ковзько.<br />
Упав гнідий — в багнюці заковиз.</p>
<p>Та ми тримались. Ми хотіли волі.<br />
Вже третій рік воюємо,— пора!</p>
<p>…А віддалік на пагорбі у полі<br />
ряхтіла срібна порхавка шатра.</p>
<p><b>І ХАН, ЯК ВИЛІПЛЕНИЙ 3 ВОСКУ,</b><br />
в кольчугу вбраний і в шишак,<br />
курив кальян, чи спав потрошку,<br />
чи стежив битву мов коршак.</p>
<p>Якби ж я знав, якби ж я відав —<br />
в шовках і шкурах, хить та хить —<br />
він спить чи думає, цей ідол,<br />
і що він думає як спить?</p>
<p>Яких ще хоче сіл і градів?<br />
А хан куня, куня, куня…<br />
І раптом крикнув:<br />
— Гетьман зрадив! —<br />
і підвели йому коня.</p>
<p>І мурзи, мурзи, ті замурзи,<br />
гаремний зморщений урюк,</p>
<p>дришпанять слідом з поля бою —</p>
<p>і як спинити цих тварюк?!</p>
<p>Зненацька, раптом, всі до решти —<br />
вони зникали вдалині.<br />
І хан чадів, як головешка,<br />
на біло-сірому коні.</p>
<p>Я буду вік себе картати,<br />
що заметався сам не свій —</p>
<p>не знав, чи хана завертати,</p>
<p>чи тут продовжувати бій?</p>
<p>Мій чорний сон —<br />
у хлющу зливи,<br />
у розлемішені шляхи,</p>
<p>летять татари, в буйні гриви</p>
<p>вчепившись, наче реп’яхи…</p>
<p><b>А ТУТ ЩЕ ВІТЕР — У ЛИЦЕ — НАВІДЛІГ!</b><br />
Засліпли очі розпачем душі.<br />
Бодай я світу білого не видів,<br />
як по своїх стріляли гармаші!</p>
<p>То що ж ви, хлопці, що ж ви, що ж ви, хлопці?!<br />
Це ж до такого стиду дожили<br />
Б’єте своїх, прокляті дурнолобці.<br />
наївні бевзі, телепні, хохли!</p>
<p>Та ж там котрогось просто підкупили.<br />
щоб учинив оцей розгардіяш.<br />
Вони ж ніколи не були скупими<br />
на тридцять срібних для іуд… А я ж<br />
таки і сам чималий шмат вар’ята.<br />
Тут бій. тут смерть, тут стогін на сто гін.</p>
<p>як смів комусь команду довіряти,<br />
а сам подався хану навздогін?!</p>
<p><b>…ТО НЕПРАВДА, ЩО КАЖУТЬ.<br />
ТО ВИПЛІД БАЛАЧКИ ПУСТОЇ.</b><br />
Не сидів я в кайданах. І не били мене нагаями.<br />
Хан зустрів мене чемно. Відібрали шаблю й пістолі.<br />
І ввійшов я в намет — наче впав до вовчої ями.</p>
<p>Хлопці ждали мене<br />
півсуботи і цілу неділю.<br />
В понеділок, вівторок, у середу і в четверток.<br />
Знов скували вози І, поклавши на Бога надію,<br />
одбивались од ляхів, од зливи і од чуток.</p>
<p>А король же привів все рушення оте посполите! —<br />
зажирущу псю крев і гостровану гонором злість.<br />
Берестечко моє, дощами і кров’ю залите…<br />
Берестечко моє!.. А од мене хоч би хоч вість.<br />
Розбухали убиті. Виповзали вовки з гущавин.<br />
Уточила картеч кривавого соку з беріз.<br />
І якісь перекинчики хлопців моїх наущали,<br />
що Хмельницький, мовляв, покинув вас на заріз.</p>
<p><b>А Я СИДІВ ПІД ВАРТОЮ… ПІД ВАРТОЮ!</b><br />
Накрию пам’ять квартою.<br />
Почім хунт лиха, гетьмане? Де очі позичав?<br />
Ох, палахтіло ж мною, як вітер тою ватрою!<br />
Ох, заливало жариво, аж попіл засичав!</p>
<p>І втома. Втома, втома, втома…<br />
Душа холоне, як старий лежак.<br />
Хоч би в невір-землі.<br />
а то у тебе ж дома<br />
тобі ще й руки скручує чужак!</p>
<p>Сидиш в полоні<br />
на оболоні.<br />
Питаєш долю: — Чого живу?<br />
Ночами зорі твої солоні.<br />
Татарські коні жумрають траву<br />
А вартові швандрикають по-своєму.<br />
Кишить Вкраїна кишлами орди<br />
І Бог згортає чорними сувоями<br />
твоє терпіння, виткане з біди…</p>
<p><b>НЕ ЖАЛІВ МЕНІ ХАН<br />
НІ ВИНА, НІ КУМИСУ, НІ МЕДУ.</b><br />
М’яко спати було. Лиш кричала вночі постільга,<br />
Та дві ситі сокири блищали при вході намету<br />
Та дивилася в серце сталева татарська клюга.</p>
<p>Та щодня і щоночі хлептали зливу баюри.<br />
І розджохався хан,</p>
<p>            усе причіпеньки шукав:<br />
— Ти мене одурив, проклятий ґяуре!<br />
Я привів своє військо, а ти мене ошукав<br />
Що ж ти хочеш, козацький ти макогоне,<br />
щоб у тих болотах мені жаба цицьки дала?<br />
Ти ж казав, що їх мало.<br />
А їх же там легіони!<br />
Та у них же гармати,<br />
а в татар — стріла та “Алла!”</p>
<p>А я казав:</p>
<p>— Кому із нас журиться?<br />
Чи я ж позву, коби не смертна пря,<br />
твою орду, гадюку-пожарицю,<br />
повзе — трава під нею вигоря!</p>
<p>Чи я ж не платив золотими гривнями?<br />
Чи коней не дав з вороними гривами?<br />
А в тих болотах, серед тих мочарів,<br />
бараняче дишло з твоїх батирів!</p>
<p><b>…А КРАСИВІ НАЛОЖНИЦІ ВИКРУГЛЯЛИСЯ</b><br />
голими животами і шовковими стегнами,<br />
голубий чад кальяну розколихували бранзолети.</p>
<p>А одну татари в баранячих шапках<br />
притягли до намету і кинули хану.</p>
<p>Це ж десь в цих селах заарканили.<br />
В бігах поповнюють гарем.<br />
Дівча краси недоторканної —<br />
мабуть, як та колись Хурем.</p>
<p>Вже хан обсотує шовками,<br />
вже каже на ніч привести.<br />
Чіпкими клішнями-руками<br />
вже гладить коси…<br />
— Відпусти!!!</p>
<p>— А я ж хіба тебе держу? —<br />
казав Гірей.<br />
— Я ж з тобою дружу, —<br />
казав Гірей.<br />
— Ти ж мені любий брат, —<br />
казав Гірей.<br />
— Я ж тобі вельми рад, —<br />
казав Гірей.</p>
<p><b>А БУДЬ ЖЕ ТИ ПРОКЛЯТ!</b><br />
Від брата до брата<br />
ходжу — як від Понтія до Пілата.<br />
Куди не поткнешся — один ярем.<br />
І кожен тягне тебе, душогуб, —<br />
за руки — Річ Посполита з царем,<br />
азіяти — за п’яти.<br />
Литва — за чуб.<br />
Лежу розп’ятий, та вже раз п’ятий!<br />
А кожен катюга мій — масткослов.<br />
Долоні мої процвяховані ятряться.<br />
а пси шолудиві злизують кров.</p>
<p>Я воскресаю і знову гину.<br />
Несу свій хрест на свої Голгочі<br />
А цар стромляє мені у спину<br />
Свої двойлезі каправі очі.</p>
<p>Земле ж моя, нащо ти рожаїста?<br />
А чом же ти, земле, не з каменю-трути?<br />
Що кожна прожра бажа тебе з’їсти<br />
і пощасливити кожен трутень!</p>
<p>Коси наші неклепані, діти наші неплекані<br />
Горе на нашу голову зайди ці прителепані!<br />
Чекайте,<br />
за муку мою страсну,<br />
за те, що в неволі клякну —</p>
<p>ох же ж і встану, ох і струсну,<br />
ох же ж об землю і хряпну!</p>
<p><b>ХАН ЗНИЗУВАВ ПЛЕЧИМА:</b></p>
<p>— Чого ти кипиш від люті?<br />
Я ж тебе не продав у Стамбул.<br />
То й сиди собі, слухай лютню,<br />
кури турецький штамбур.<br />
Може, холодно? Не соромся.<br />
Гурій досить в цьому раю.<br />
Ось єгипетська, он — саронська,<br />
Або, може, хочеш свою?<br />
То бери, іще не почата.<br />
Дика дуже, та в тому й смак.<br />
Що за стегна! Які очата!<br />
Що, ти плачеш? Оце так так!<br />
Гетьман плаче. Вона ж не перва.<br />
Тут таких у кожнім селі.<br />
Ти ж, Богдане, із того дерева,<br />
з якого ріжуться королі!<br />
Ти Хмельницький, а я Гірей.<br />
Із неволі нема дверей.<br />
Тут господар — хто поборов.<br />
Заплатиш викуп —<br />
та й будь здоров.</p>
<p><b>ПОВЕРЖЕНИЙ БОГДАН,-<br />
ХТО ДАСТЬ ЗА МЕНЕ ВИКУП?</b><br />
Розбите військо? Вмовклий Чигирин?<br />
Якби колись, то це б я тільки кликнув.<br />
Тепер кому я хто, ціна мені калим.</p>
<p>Пошлю до сина. З прикрої нагоди.<br />
Нехай поможе. Гроші немалі.<br />
Боровся за свободу, не виборов свободи,<br />
тепер плати за право ходить по цій землі.</p>
<p><b>АЛЕ ЧОМУ?!<br />
З ЯКОЇ Б ТО ПРИЧИНИ</b><br />
Іслам-Гірей так тяжко зрадив нас?<br />
Він за два дні міняє три личини,<br />
та ще й четверту має про запас.<br />
У них там в небі зоряно і птично.<br />
На цілий степ велика виднота.<br />
А може, й справді їм було незвично —<br />
такі ліси, такі тут болота?<br />
Чи, може, рана дуже дошкуляла,<br />
його ж там куля трафила в седно.<br />
О де мій Корсунь? Де моя Пилява?<br />
Де перемог високе знамено?!</p>
<p><b>З ЦИМ ХАНОМ ЗРОДУ МИ НЕ МАЛИ ПРИЯЗНІ.</b><br />
Хіба з добра покликав я орду?<br />
Я біля нього — як на прив’язі,<br />
усе якоїсь пастки жду.</p>
<p>То він ці села кров’ю заскородить.<br />
То хоче ласки в короля зажить.<br />
Це хитрий хан, він знає, що він робить, —<br />
якщо побіг, то він уже біжить.</p>
<p>Татари — ні. Народ не зрадить зроду.<br />
їх за два дні сім тисяч полягло.<br />
Або ногайці. Пригорща народу.<br />
А понад них вірніших не було.</p>
<p>Гукнеш — як вітер, прилетять, не гаються.<br />
Не те що цей усохлий скарабей.<br />
Але біда спіткала і ногайців —<br />
загинув брат мій, друг мій Тугай-бей.</p>
<p><b>ПАХЛО СМАЛЕНИМ ВОВКОМ,<br />
ЗАХОДИЛОСЬ ЗНОВ НА ГРОЗУ.</b><br />
Потай взявши коня, я хотів тікати з полону.<br />
Саме рейвах стояв, бо ховали якогось мурзу<br />
і палили над ним перемоклу в полі солому.</p>
<p>Та схопили мене. Прив’язали мене до сідла.<br />
Щось кричав мені хан, аж слова на дощі сичали.<br />
Дотлівала солома. Татари молились: “Алла!”<br />
І на цей раз мене стерегли вже самі яничари.</p>
<p><b>ЦІ УЖЕ ВСТЕРЕЖУТЬ.<br />
МОЛОДИК УСМІХАЄТЬСЯ КРИВО.</b><br />
Полонянка підкралась. Дивилась на мене, сумна.<br />
Ні, не був я в кайданах. Мені тільки надборкали крила.<br />
І від голосу волі лишилася тільки луна.</p>
<p><b>І ПОКИ ЙШЛОСЬ ПРО ДОЛЮ ДВОХ ДЕРЖАВ,</b><br />
де бились ми з навалою ворожою,<br />
чумиза кримський, він мене держав<br />
почесним гостем, тільки під сторожею.<br />
А що найгірше — не чекавши зради,<br />
за ханом гнавши в зливу грозову,<br />
я там залишив знак своєї влади —<br />
мою печать, бунчук і булаву.</p>
<p>Ото наглузувалися вельможні!<br />
Дісталось їм шатро у килимах,<br />
залізом ковані шкатули подорожні,<br />
і всі листи, і срібний каламар…</p>
<p><b>ВІДЖИВ ЛІТА. ВЖЕ СИВІ МОЇ СКРОНІ.</b><br />
Всього в житті траплялося мені.<br />
Був у тюрмі. В турецькому полоні.<br />
Але в такій безвиході ще ні.</p>
<p><b>МОЯ ГАНЬБА, МОЯ ПРОВИНА.</b><br />
Щоб втрапить до таких тенет!</p>
<p>…Жіноцтво носить різні вина.</p>
<p>Гірей покльовує шербет.</p>
<p>На нього глянути — не скучиш.<br />
Як чорт кощавий на корчі,<br />
в сорочці чорній аж лискучій,<br />
у пурпуровій опанчі.</p>
<p>Сидить в кальяні як в тумані.<br />
Намет шовками ворушкий.<br />
Кунгал. Кинджал. Священний чорний камінь.<br />
І золотом розшиті подушки.</p>
<p>Либонь, сутужно небораку.<br />
Серед наложниць і дружин —<br />
він як суха голівка маку<br />
серед настурцій і жоржин.</p>
<p>Чого ж ти возиш їх з собою,<br />
гаремник, цап гірський, бабій!<br />
Щоб навтішатись після бою?<br />
А що, якщо програєш бій?</p>
<p>Щоб ця татарочка, як птичка,<br />
тряслася, вп’явшись у гарбу?<br />
Щоб ця чадра з такого личка<br />
десь зачепилась за вербу?</p>
<p>Побійся Бога чи Аллаха,<br />
чи ти кумису перепив,<br />
що в свій гарем як вовкулака<br />
ще й це дівчатко прихопив!</p>
<p><b>ТИМ ЧАСОМ ДЖУРА МІЙ ЗА ВИКУПОМ ЗМОТАВСЯ.</b><br />
І гроші ті привіз, умиливши коня.<br />
І почалися інші вже митарства —<br />
знайти своїх, не гаючи ні дня.</p>
<p>Шаблю мені не повернули.<br />
Віддали тільки наших коней.<br />
Розступилися мурзи, і вийшли ми із намету.<br />
Та й поїхали — джура і гетьман його законний.<br />
Та ще ту полонянку на сідло вже взяли як мертву.</p>
<p>Вона вже і нас боялась. Умовив хана насилу.<br />
Оце дожився, Богдане, викуплений на старість.<br />
Хоч дівчину врятували. Одну зі всього ясиру<br />
Одсипавши хану за неї<br />
Усе, що там ще зосталось.</p>
<p><b>ПОЛЯ ОДСИРІЛИ ВІД МРЯК.</b><br />
Над ними небо мов сіряк</p>
<p>По самий обрій туга, туга, туга..<br />
Таке безлюддя марне і смутне.<br />
Ніде нема ні коника, ні плуга,<br />
хіба що полем заєць дремене</p>
<p><b>НАДВЕЧІР ЗВІДКИСЬ НАЛЕТІЛА ГАЛИЧ.</b><br />
Зчинила грай. Хотілося тепла.<br />
Гіркотний дух дощем залитих згарищ<br />
нам підказав дорогу до села<br />
Яка тепер ночівля? А ніяка<br />
Хто прийме нас, народ повигибав.<br />
Та ще, мабуть, промчав якийсь вояка,<br />
на всіх тинах макітри порубав.<br />
Постояли. Зайшли в якесь подвір’ячко.<br />
Осель нема. Сади іще живі.<br />
Та все біжать по двієчко, по двієчко<br />
куріпочок рябесеньких в траві…</p>
<p><b>ЗАНОЧУВАЛИ В СІНІ, ЯК У ХМАРІ.</b><br />
Та й знов пішли, полями навпрошки.</p>
<p>А дівчина ж яка! І очі в неї карі.<br />
Мій джура онімів, ламає батіжки.</p>
<p><b>МИ РОЗПИТАЛИ, ДЕ ЇЇ СЕЛО.</b><br />
Вона журилась, що застане пустку.<br />
Мій джура посадив її в сідло,<br />
підняв на руки легко мов пелюстку</p>
<p>А я думав: — Сестричко! Доненько!<br />
Ну, врятував я тебе, однісіньку.</p>
<p>А ті усі дівчата й молодиці,<br />
що їх у Кафі туркам продадуть,<br />
що їх на чорноморські торговиці,<br />
сирицею пов’язаних, ведуть?!..</p>
<p>Яка душа це видержить, не знаю.<br />
Вони ячать, благають: захистіть!<br />
Простіть мене. Від Ворскли до Дунаю.<br />
По саме море, по Стамбул простіть!</p>
<p><b>СТРАШНИЙ СОЮЗ МІЙ 3 ХАНОМ, ІЗ ГІРЕЄМ.</b><br />
Орда ордою, все бере в ясир.<br />
…А джура кутав дівчину в кирею.<br />
А тихий дощик в полі моросив.</p>
<p><b>ДІВЧА ПОВЕСЕЛІШАЛО, СПІВАЛО.</b><br />
А молоденьке! Ще й не на порі.<br />
Як пташеня, на грудях в джури спало.<br />
Ото набралось страху у ханському шатрі!</p>
<p>Біля свого села — аж там вже розридалось.<br />
Пішло шукати, мо’ яка рідня.<br />
І поки йшло, усе ще оглядалось<br />
А джура мій мовчить, пришпорює коня.</p>
<p><b>ВНОЧІ СКРИПЛЯТЬ ВОЗИ. ПЕРЕСЕЛЕНЦІ ЇДУТЬ.</b><br />
Світ за очі, покидавши своє.<br />
Шукати Україну в Україні.<br />
десь має ж бути, десь вона та є!<br />
Своя. Свобідна. Ще не занапащена.<br />
Де вже не владен лях ані Аллах.<br />
Дністро і Буг, Поділля і Брацлавщина<br />
самі себе вивозять на волах.</p>
<p>Пробились кров’ю. Стомлені, обдерті.<br />
Підводи витягають з багновиць.<br />
А на возах — старі, уже як мертві,<br />
обличчями до неба, горілиць.</p>
<p>Де буде дім і де притулок ваш?<br />
І поля шмат, і для дітей прожиток?<br />
Скриплять вози — кудись на пустопаш,<br />
на вільні землі, людський неужиток.</p>
<p>А я стою, сказати щось не годен.<br />
Змиває дощ дорогу і мене.<br />
Я розминаюсь із своїм народом.<br />
Та й краще так. Ніхто не прокляне.</p>
<p>Обпалить часом думка крижана —<br />
ось люди йдуть, а скрізь одна руїна.<br />
І поки я їх визволю з ярма,<br />
то чи не мертва буде Україна?</p>
<p>…Десь при воді спинившися підводою,<br />
де вже воли до ясел заревуть,<br />
бездомні люди, спраглі за свободою,<br />
свої селитьби слободами звуть.</p>
<p>Але ж яка біда цьому народу!<br />
Що він біду міняє на біду.<br />
Бо хтозна, чи він знайде там свободу,<br />
чи ще одну збудує слободу.</p>
<p><b>ЯК ДОБРЕ УВІЙТИ В КОРЧМУ<br />
ЗВИЧАЙНІСІНЬКИМ ДЯДЬКОМ,</b><br />
намацавши зашкарублими пальцями пощіляні двері<br />
постояти на порозі,<br />
п’ятірнею пригладити нечесану макотирю, —<br />
кожен тобі посунеться,<br />
кожен до тебе вип’є.<br />
кожен тобі вилає Хмельницького!<br />
Мій Боже, що ті люди мелють!<br />
Слова ганяють як плотву.<br />
Все лають Хмеля,<br />
лають Хмеля —<br />
за москалів, за татарву.<br />
За цю мокву непроторенну.<br />
За Берестечко, за вола<br />
І навіть лають… за Гелену!<br />
За те, що ляшкою була.</p>
<p>О Господи, дайте спокій хоч Гелені!<br />
По той бік світу вона вже ж не ляшка.</p>
<p>І дайте мені забути Хмельницького!<br />
Ій-Богу ж йому, псяюсі, не з медом.</p>
<p>Чорний, худий, у брудній сорочці, —<br />
ось ваш гетьман,<br />
лляні Сорочинці!<br />
Зеро. Нуль.<br />
Чоловік без шани.<br />
Ось ваш гетьман,<br />
Ромни й Вільшани!</p>
<p><b>НІЧОГО. ЙДУ, ПРИНИЖЕНИЙ ПОТРІЙНО.</b><br />
Омию душу у добрі і злі.<br />
Ба, може, часом гетьману потрібно<br />
пройтися пішки по своїй землі?</p>
<p><b>…НОГИ МІСИЛИ ГРЯЗЬ,<br />
ДУША ЛЕТІЛА НАД УКРАЇНОЮ.</b></p>
<p>Поля й поля. Півонія і півень.<br />
Дрімайлівка, Нехаївка, Сватки.<br />
А де ж мої Немиринці і Гнівань,<br />
Велике Дрюкове, Драчі, Шабельники?!<br />
Мій Лютіж, мій Перечим і Сущани,<br />
Копичинці, Зозулинці, Тальне,<br />
Попасне, Очеретяне, Гречане,<br />
Затишне, Бурякове і Хмільне!<br />
Прилуки, Луки, Липи, Липовеньки.<br />
Лелеківки, Березівки, Стави.<br />
Дубовий Гай, Гильці, Берестовеньки,<br />
Великі Бубни — що ж задубли ви?!<br />
Пивці. Підварки. Вергуни. Баштанівка.<br />
Висока Піч, Домашлин і Пиї.<br />
Житомир. Воєгоща. Каєтанівка.<br />
Межирич, Коломия, Турбаї.</p>
<p>Мала Дівиця і Піщані Броди.<br />
Вишневий Хутір, Хортиця, Хотин.<br />
Підгайчики. Опішня. Обиходи.<br />
Батурин, Бережани, Рогатин!</p>
<p>Он Димер — все димарики й домарики.<br />
Сховалися, либонь, під хвартухи<br />
Мар’янівкам, Мотронівкам, Варварівкам<br />
Іваньки, Андруші і Явтухи.</p>
<p>Велика Глуша. Жаботин і Гадяч.<br />
Тишки. Почали. Вовковиї. Стрий.<br />
Куди не глянеш — Гайворон і Галич.<br />
Чорнобиль, Чорнобай і Чорторий.</p>
<p>А оніно —<br />
Халча, Шандра, Кандиби.<br />
Келеберда, Калга, Темрюк, Ташлик.<br />
Оце ваш слід, приблуди і задиби,<br />
отой татарський клекіт — Кагарлик!<br />
Бербери. Печеніги. Карачаївці.<br />
Підляшки. Годи-Турка. Москалі.<br />
Відчаялась. Втомилась. Призвичаїлась.<br />
Чунгул, Пекельне — на своїй землі!</p>
<p>О Дар-Надія! Ждани та Бояни.<br />
Іркліїв. Мліїв. Злобин веремій.<br />
Великий Стидин. Халеп’я. Холоп’є!<br />
Ліпляве братолюбних Балаклій.<br />
А он і Київ. Подивись — та пильно.<br />
Моя Вкраїно, ти це чи не ти?<br />
Скрізь Лиховки, Недогарки, Топильно,<br />
Погарщина і Рубані Мости.<br />
Зарубинці. Попільня. Попелюхи.<br />
Попонне. Погорільці. Гробове.<br />
Нежиловичі. Несолонь. Свинюхи.<br />
Кальне, Грузьке, Холодне і Криве!<br />
Бориничі. Дуліби. Гориславичі.<br />
Яриловичі. Княжичі. Пеньки.<br />
Старі Червища і Нові Безрадичі<br />
Нові Голгочі на Чотирбоки!<br />
Спасибівка. Терпилівка. Адами.<br />
Звенигород. Гостомель. Хотимир<br />
Мала Глумча з Веселими Тернами<br />
і П’ятихатки між Семимогил.</p>
<p>Усім вітрам відкритий на Роздолі,<br />
на Кусноньки подертий у ярмі —<br />
великий край Неданової Волі!<br />
Хто ж волю дасть, як не взяли самі?!</p>
<p><b>І ЩО НЕ ДЕНЬ —<br />
НЕ ВІСТІ, А ТРУТИЗНА.</b><br />
Дзвін бамбиляє десь в монастирі.<br />
Поклони б’є у Лаврі Йосип Тризна,<br />
і з гніву плачуть сиві кобзарі.</p>
<p>А стольний Київ стогне від литвина.<br />
І шляхта знову шастає проз Львів.<br />
А люди кажуть: — Це Хмельницький винен.<br />
До чого Україну він призвів?!</p>
<p><b>ЧИ ВЖЕ МЕНІ ХОДИТЬ ПОЗАВГОРІДНО?</b><br />
Від цих чуток, здається, трачу глузд.<br />
А може, часом гетьману потрібно<br />
почуть про себе правду з перших вуст?</p>
<p>Отак іду, дорадників чортма.<br />
І глас народу чую, він несхвальний.<br />
Упитий дядько не-минай-корчма<br />
розкаже більш, ніж писар генеральний.<br />
Ішов кобзар. Маленький поводир,<br />
що був його великими очима,<br />
сказав, що де він з дідом не ходив,<br />
гетьманська влада скрізь уже не чинна…</p>
<p><b>Я ПРАГНУ ВІСТІ ДОБРОЇ КОВТОК!</b><br />
А звідусіль — про злочини і зради.<br />
Вся Україна хвора від чуток.<br />
Але ж чутки — то потеруха правди.</p>
<p><b>ПРИЇХАВ Я В ГЕТЬМАНСЬКИЙ ЧИГИРИН —</b><br />
він неприступний, як судейське жезло<br />
Лише якесь щеня із чагарин<br />
внизу на мене щевкнуло і щезло<br />
Я в Маслів Брід — і там уже стіна.<br />
Я по залогах — а залог немає.<br />
Куди не ткнусь — ніякий сатана<br />
мене уже за гетьмана не має</p>
<p>Оце аж тут нарешті, слава Богу<br />
знайшли ми цю фортецю і залогу<br />
Під їхали до неї через яр.<br />
А тут залоги — цей один зброяр.</p>
<p>Не знаю, хто він є. Коли з’явився, звідки<br />
А може, він Мамай. З’явився, та і вже.<br />
Що тут було, — лише ці мури свідки.<br />
Порубаний зброяр руїну стереже.</p>
<p>То ми тут і лишились на горі,<br />
в урочищі, що зветься <b><i>Гончарі</i></b>.</p>
<p>Та й живемо. Вже третій день. Давно.<br />
Спимо на сіні. Тут всього задосить.<br />
Вода з ріки. В пивницях є вино<br />
Шрамко чутки із Паволочі носить.</p>
<p>Старенький піп розпитує про все.<br />
Про бій, про дощ, про хана, про комету<br />
Та журиться А часом принесе<br />
то гарнець бобу, то кавратку меду.</p>
<p><b>В УРОЧИЩІ ВЕЧОРАМИ<br />
СВІТИТЬСЯ БІЛА ГЛИНА.</b><br />
Чорніють старі бійниці з тернової гущини.<br />
Мохами беруться мури. І жевріє дика малина.<br />
Вночі ухикають сови і шурхають кажани.<br />
Десь дзвони далекої церкви<br />
потужно гудуть над містечком<br />
Хто свічку тепер поставить за душу мою хмільну?<br />
Я, гетьман Богдан Хмельницький.<br />
розбитий під Берестечком.<br />
сиджу у старій фортеці і долю свою кляну</p>
<p><b>НІКОГО І НІЗВІДКИ. НЕ ЧУТНО І НЕ ВИДНО.</b><br />
Стежки позаростали Ворота в бугилі<br />
Усі мене зреклися. Лише віщунка відьма<br />
ізвідкись прилетіла, і каже — на мітлі.</p>
<p>Напарила любистку, ще й чари немудрячі<br />
То випере сорочку, то їсти дасть і пить<br />
Їй стільки літ, що вже немає здачі.<br />
А ходить. А живе. А голосом скрипить.</p>
<p>— А я ж тобі казала, що буде дощ і зрада.<br />
Що тут не переможеш. Ото ж бо і воно.<br />
Якби ж ти був послухав. Я вже й сама не рада,<br />
що бачу все як бачу, бо так мені дано.</p>
<p>Як звуть її, не знаю. Явдоха, Настя, Ївга.<br />
Віщує і ворожить, і рани замовля.<br />
Вона мені впеклася. Вона мене заїла.<br />
Але такої відьми нема і в короля.</p>
<p><b>ЗБРОЯР І ДЖУРА СТЕРЕЖУТЬ ВАЛИ.</b><br />
Погомонять. І вип’ють як коли.</p>
<p>Отак сидять під хмарами нагуслими,<br />
а тиша мружить обрій — не здрімай! —<br />
тендітний джура, як шляхтянка з вусами,<br />
і той в боях порубаний Мамай.</p>
<p>Або до скронь долоні прикладуть<br />
та “гей”, та “ой” тихенько заведуть —</p>
<p>то про туман, то як долиною<br />
ішла вдова з дитиною.<br />
Та як за мужем побивалась дуже<br />
і як спитала ворона тоді, —<br />
чи він не бачив, ворон, її мужа?<br />
— Аякже, бачив, — каже він вдові.-</p>
<p>“А я твого мужа знаю.<br />
На кучері наступаю.<br />
Тричі на день провідую,<br />
і снідаю, і обідаю…”</p>
<p><b>ЧИ Й БІЛЯ БОЖОГО ПРЕСТОЛУ</b><br />
біда народ наш доганя?!</p>
<p>О Берестечко берестове<br />
у завірюхах вороння!</p>
<p>Над полем вітер віє тоскно,<br />
і дощ вже сам собі набрид.<br />
Не опливе на руки воском<br />
священна тиша панахид.</p>
<p>Діждало поле свого літа!..<br />
І вбитим арміям обом<br />
тінь мовчазного кармеліта<br />
рахує чорним рукавом…</p>
<p>Та краще б я лежав між трупами<br />
лицем в п’явушник мочарів!<br />
Медових зір важкі покрупини<br />
летять проз очі матерів.</p>
<p>Хоч би ж забути на часину<br />
той темний похорон без мар —<br />
як звірі й тіла отласину<br />
істягнуть з білих костомар!</p>
<p><b>ВОВКИ ГРИЗУТЬСЯ, МОРДАМИ ТРУЧАЮТЬСЯ.</b><br />
М’ясниці вовчі, стовквище густе.<br />
Чого ви, звірі, мертві ж не пручаються.<br />
Кого захочете, того собі й з’їсте.<br />
Відійдете, гладкі і трембухаті.<br />
А вранці дядько все цабе та цоб.<br />
Сидять ворони на Господній хаті,<br />
у мальвах крові сполоскавши дзьоб.</p>
<p>А дядько перехреститься на баню<br />
та й далі їде, звісив личаки.<br />
Спускають люди в нетеч-калабаню<br />
з грузьких дворів юрливі ровчаки.</p>
<p>А я тремтячими руками<br />
в оцій фортеці день по дню<br />
тіла, погризені вовками<br />
в бездонну душу хороню</p>
<p><b>А ХТО Ж ВАС, ХЛОПЦІ, ЗМІРЯЄ ОЧЕРЕТИНОЮ?</b><br />
Хто в чистім полі витеше труну?<br />
Хто пом’яне сльозою, хто четвертиною?<br />
Хто заболить словами об струну?<br />
Хто вас впізнає у кривавім клоччі?<br />
Хто крім дощів поткнеться вас обмить?<br />
Хто гайворонням вицабані очі<br />
червоною китайкою затьмить?<br />
Які ж вас дзвони одридають?<br />
Хто проведе у Божу путь?<br />
Своїх — то з честю поховають<br />
А наших — просто загребуть.<br />
Назвуть вас зрадниками, страдники<br />
імено ваше осквернять.<br />
А раз ви зрадники, то й зрадники<br />
то можна й землю зарівнять.<br />
Та не яку ж, а вашу власну,<br />
що ви за неї полягли<br />
Ви ж до чужих земель не сласні. —<br />
кого ж ви зрадили коли?!<br />
Яку порушили угоду,<br />
чого хотіли не свого?<br />
Таж зрадник власного народу —<br />
хто вірний ворогу його!</p>
<p><b>…А ХЛОПЦІ БРЕДУТЬ ЛІСАМИ.</b><br />
Хто не умер від ран.<br />
їсть болотяну чичву і лісовий катран.</p>
<p>Нема кінця учепистій біді.<br />
В голодних селах вимерли цимбали.<br />
Убиті коні в моховій воді.<br />
де рештки мого війська видибали.</p>
<p>Убиті коні… потязі боліт…<br />
і я один на всенький кругосвіт…</p>
<p>Поставлю свічку при іконі.<br />
Та й вип’ю ще раз. Отако<br />
Розпряга-а-айте, хлопці, коні!<br />
Розпрягайте, хлопці, ко —</p>
<p>Ні!<br />
Піду на Запоріжжя.<br />
Дожидатись перестану.<br />
Я ж їх перевішаю, я ж їх переріжу.<br />
я ж перед ними на коліна стану!<br />
Я їм скажу: чортові душі.<br />
є ж іще сила в цій булаві!<br />
Я ж не лежень, я ж дужень,<br />
я ж того й занедужав,<br />
що не знав, чи ви хоч живі.</p>
<p>Я їм скажу: вибирайте гетьмана<br />
визволяйте край з-під кормиги.<br />
Ну, а я… Зрештою, геть мене.<br />
коли я вже вам не до шмиґи</p>
<p>Той чи інший, це вже однаково.<br />
Аби кращий, хай буде так.<br />
Я ж не піду,<br />
як титар із карнавкою<br />
довір’я назбирати на п’ятак.</p>
<p>Як ви забули Корсунь і Пиляву,<br />
як вам на греця слава Жовтих Вод,<br />
то проміняйте славу на халяву,<br />
і засміється сам Іскаріот!</p>
<p>Хай булави дохопиться проноза.<br />
А я покочусь по оцій землі —<br />
п’ятим колесом вашого воза,<br />
десятою водою на киселі…</p>
<p><b>ОСЬ ТІЛЬКИ НІЧ…<br />
ЗАСНУТИ Б ЧИ УМЕРТИ…</b><br />
Ліси шумлять. Не спиться. Постарів.<br />
Волочить місяць промінь перетертий,<br />
як зав’язку гранітних постолів.</p>
<p><b>Я НИНІ ВЖЕ НЕ ТОЙ. МЕНІ ВЖЕ НЕ ДО СЛАВИ</b><br />
Уранці встати, думаю, чи варт?<br />
У Паволочі дощ. У нас принишкли трави.<br />
У відьми поперек. У мене голова.</p>
<p>Та відьма все бурчить. У неї що не спомин —<br />
що я її не слухав, не вірив, а дарма.<br />
Та відьма як сльота. Хоч би літала в комин.<br />
Та в цій фортеці й комина нема.</p>
<p><b>АЛЕ ЯКБИ НАМ ГОСТІ ЯКІ ТРАПИЛИСЬ,</b><br />
тут навіть є щось схоже як для трапез.<br />
Дубовий стіл і старовинна піч.<br />
І хоч склепіння проточили зливи.<br />
і вже та піч розтрісла увсібіч,<br />
ще кахлі є зеленої поливи —<br />
якась жар-птиця, виноградний лист<br />
і лев зелений, китичкою хвіст<br />
І сажотрус з драбинкою, і кінь.<br />
і ще химерних кількоро створінь</p>
<p>Пани жили. Мабуть, якогось древа.<br />
І кубки є. Начиння для потрав<br />
Розсохлася бандура зброярева —<br />
у простінку стоїть. Мабуть, давно не грав</p>
<p>Стрільчасті вікна. Ще й якась небога<br />
тримає стелю в себе на плечі<br />
І на гіллі оленячого рога<br />
ще навіть є недопалок свічі.</p>
<p>І на старому клапті гобелена<br />
рудий мисливець і трава зелена.<br />
Все занепало, все взялося плямами.<br />
Вже цій фортеці років триста є.<br />
Та при дзиґарку пані порцелянова<br />
все ще на мармур ніжкою стає…</p>
<p>А ось колумни. Певно, була заля.<br />
Тут грали полонез. Тепер тут тлін і мох.<br />
Підземний вихід до ріки. Провалля.<br />
І кості в ланцюгах. Мабуть, тюремний льох.</p>
<p><b>ЯКИЙСЬ ЩЕ Й ЛИЦАР Є ТУТ У СТІНІ.</b><br />
Любило панство кам’яні парсуни.<br />
Колись тут жив. Тут гоцав на коні.<br />
Ці вина пив. Любив якусь красуню.</p>
<p>Прикрив лице забралом кам’яним.<br />
Надбитий янгол молиться над ним</p>
<p>І стежить тихі поповзи вужа<br />
зелено-синє око вітража</p>
<p><b>А ЩЕ ТУТ Є, ІРЖАВЕ ПО ЛИТВУ,</b><br />
мале віконце ґратками в траву.</p>
<p>Тут мій покій, де темно як в тюрмі<br />
Де я ходжу, і стіни мене глушать.<br />
А часом сплю надворі на кошмі, —<br />
під небом сни за горло так не душать.</p>
<p><b>ЦІЇ ФОРТЕЦІ НЕФОРТУННІ БРИЛИ —</b><br />
єдиний пагорб серед цих долин.<br />
І скрізь по схилах — мов кроти нарили —<br />
червоних, жовтих кольорових глин.</p>
<p>Мені далеко видно тут згори.<br />
Колись були тут села, хутори.</p>
<p>Тепер лиш мури оборонних веж.<br />
Осипався ґонт. Вода втекла зі студні.<br />
І по долинах щедрих узбереж<br />
вже не квітують села многотрудні.</p>
<p>Ген мріє комин, чорний від пожоги.<br />
Усе в тернах. Бур’ян та кропива.<br />
Малий ставочок. Чапля миє ноги.<br />
Вночі кричить болотяна сова.<br />
На землю душі дивляться з небес.<br />
І риє призьбу здичавілий пес.<br />
Ані двора. Церковці й поготів.<br />
Лиш на узгір’ї декілька хрестів.<br />
Оце й весь слід народу безталанного.<br />
Гончарські печі заросли хвощем.<br />
Пройшов по селах смертоносний Ангол.<br />
дорогу в рай показував мечем…</p>
<p><b>ЩО ТУТ БУЛО, ЯКІ ЩЕ БОЖІ КАРИ?</b><br />
Хто спричинився до таких заглад?<br />
То налітали турки і татари.<br />
То облягали хотинський боркулаб.</p>
<p>Колись, мабуть, проходили десь тут<br />
литовський князь Ольґерд або Кейстут.</p>
<p>Набудувавши кам’яних твердинь,<br />
посівши край по всі його тополі,<br />
тут потім рід шляхетський не один<br />
чинив свої наїзди і розбої</p>
<p>То ткав туман великодні мертвецькі.<br />
То танцювало панство па де грас.<br />
То ми шаблями брали ці фортеці,<br />
то ці фортеці добивали нас.</p>
<p><b>ВСЕ ЗДІЙНЯЛОСЯ В БУРЯХ ЛИХОЛІТЬ.</b><br />
Мете, летить, як в полі кураїна.<br />
Лише оця фортеця ще стоїть<br />
нездвижно, бо вона уже руїна.<br />
Тут пил і прах, і цвіль, і порохно.<br />
У мурах скрізь проломи і провали.<br />
Але в пивницях є чомусь вино.<br />
Мабуть, усі усіх тут повбивали.</p>
<p><b>ОЦЕ ТАКА ТЕПЕР МОЯ ОСЕЛЯ.</b><br />
Душа руїн відкрита небесам.<br />
Ще й лицар той. Над ним упала стеля.<br />
Скришився мур. Тепер ми сам на сам.</p>
<p>І хто він був? Володар цього замку?<br />
Чи граф, чи князь, убитий чи помер?<br />
Яких родів шляхетному відламку<br />
в якому сні приснився я тепер?</p>
<p>Уперся ліктем в ложе кам’яне.<br />
І в камені цей пан ненавидить мене.</p>
<p><b>ОСЬ ТАК ЖИВУ, У КАМ’ЯНОГО ГРАФА.</b><br />
Дивлюся в поле з обімшілих веж.<br />
Моя душа як випита карафа.<br />
Здається, я вже кам’янію теж.</p>
<p>Змиритись треба. Все у Божій волі.<br />
Чого ропщу, примножую гріхи?<br />
Я був щасливий, дякуючи долі.<br />
Могутній був і вільний від пихи.</p>
<p>Я Україну визволяв із пут.<br />
Я мав з людьми велике суголосся.<br />
Зробив я діла, може, і не гурт.<br />
А щось та щось мені таки вдалося.</p>
<p><b>МОЇ ПОЛКИ СВІТИ СТРЯСАЛИ,</b><br />
кресали іскри ого-го!<br />
Писарчуки універсали<br />
писали з голосу мого.<br />
Сам Кромвель, Кромвель з-за туманів<br />
мені вітання слав як брат.<br />
Дрижала Порта Оттоманів,<br />
Молдова, Крим і Семиград!<br />
Не підкоряв чужих народів.<br />
Пошану шаблею здобув.<br />
І судний грім моїх морських походів<br />
ще й досі чують Кафа і Стамбул.<br />
Ще наша воля не світала,<br />
вже знав, для чого я живу.<br />
Ходив із батьком на султана<br />
і з Сагайдачним на Москву!<br />
Я Польщу в Польщу пересунув.<br />
Мав жовч і мед в каламарі.<br />
Моїх полковників парсуни<br />
британські пишуть малярі.<br />
Посол з Венеції з’являвся.<br />
Султан турецький слав дари.<br />
Я визволяв, я визволявся!<br />
Я міг сказати правду при<br />
самому Богові!<br />
Я віру<br />
вивозив з наших бездоріж!<br />
Не дався Яну-Казиміру.<br />
Я скорше дуба вріжу, ніж<br />
мене поставлять на коліна.<br />
Мені життя не дороге.<br />
Аби сказала Україна:<br />
оце так гетьман! Гетьман, ге?</p>
<p>…А що, як справді так і скаже?<br />
Затуманіє серед нив.<br />
На пам’ять вузлики зав’яже.<br />
чим перед нею завинив.</p>
<p>Я так як чую з днів пізніших<br />
оте презирливе: ага,<br />
це ж він підписувавсь — підніжок,<br />
чиєїсь милості слуга!<br />
Лигавсь з боярами товстими,<br />
лукаво руки потирав.<br />
Це ж він то з тими, а то з тими<br />
лестив царю і туркам потурав!</p>
<p>Та я, аби розгризти віжки.<br />
дійду й не до таких ошуств.<br />
Та я не те що там підніжком —<br />
я чортом, дідьком підпишусь!<br />
З ляхами вип’ю море кави.<br />
Зміняю біле на рябе.<br />
Ну, хитрував, лестив, лукавив…<br />
Чого добивсь?<br />
Лиш уплямив себе!</p>
<p><b>ПРОСТИ МЕНІ, МОЯ ПРАВДИВА МАТИ,</b><br />
душі моєї синій чистовід!<br />
В моїм гербі були гармати,<br />
по дві — на захід і на схід.</p>
<p>А я — мисливець, я чаюсь.<br />
На рукаві то крук, то сокіл.<br />
Щоб лізти згинці під руку чиюсь,<br />
я, може ж таки, зависокий</p>
<p>Ох, Кромвелю! Це б випить ґроґу.<br />
Якщо й лукавив — не з добра<br />
Вибираєм ми дорогу.<br />
І вона нас вибира</p>
<p>Тобі то що? У вас — Британія.<br />
Довкола море, й не одне<br />
А в нас що не сусід — братання.<br />
Так і дивися, що вковтне.</p>
<p>Чи я ж своїх суміжників турбую<br />
що напосілись гамузом? А тпрусь!<br />
Живу. Труджусь. Порад не потребую<br />
В своїй державі якось розберусь</p>
<p>Так ні ж, повзуть, нема од них одгону<br />
Як свині, риють до моїх границь<br />
Лиш з України виметеш корону<br />
а цар вже в душу скипетром — пихиць!</p>
<p>І я, славетник, вершень перемоги,<br />
я вільний гетьман вільної землі! —<br />
я мушу їм чубрикатися в ноги.<br />
сквернити очі до такої тлі!</p>
<p><b>…ПИСАВ ПРОШЕНІЯ, ЯК ОДИ,</b><br />
У грудях стлумивши плачі.<br />
Я знаю грамоту свободи —<br />
її підписують мечі!</p>
<p>А я ламаю пера гусячі<br />
на довгих титулах царя,<br />
свою вогненну муку гасячи<br />
в колодязі каламаря.</p>
<p>Я все спізнав, усі закони вовчі.<br />
І чорту — на, і Богу — на.<br />
Та найстрашніше — очі, очі! —<br />
скажені очі Богуна.</p>
<p>Чоло і вічі — справи чоловічі.<br />
А на Страшному стрінемось Суді,<br />
Богун мені подивиться у вічі, —<br />
що я скажу йому тоді?!</p>
<p><b>…КОЛИСЬ В ОГИДНЕ ЗБОРИЩЕ ЛАКУЗ,</b><br />
розхриставшись в своїх святих обуреннях,<br />
я кинув серце, як чирвовий туз,<br />
єдиний козир. І зостався в дурнях.</p>
<p>І я спалив до щирості мости.<br />
Сказав собі: ти хочеш перемоги?<br />
І одімсти — так наче умасти.<br />
І встань із мертвих — наче витяг ноги.</p>
<p>І хай лютує ворог навздогінці.<br />
Бо правда що? Поможеться, якраз.<br />
Недарма кажуть: “щирі українці”.<br />
Ця клята щирість погубляє нас.</p>
<p>Отак скажу я на Суді Страшному.<br />
Умру в багні, воскресну в Богуні.<br />
Бо він — Іван. Іван — то є син Грому.<br />
Він брат всього святого у мені.</p>
<p>А ви, що звикли продавати<br />
слова і славу, хром і храм, —<br />
мої слова ревидувати<br />
не вам, паскудники, не вам!</p>
<p>Вшолопати не з вашим хистом,<br />
який то біль в моїх словах.<br />
Як дерево, широке листом,<br />
шумлю в свободи в головах!</p>
<p>Нехай стокротно помилився,<br />
то хана кликав, то Москву, —</p>
<p>о, не за себе ж я молився<br />
і не для себе ж я живу!</p>
<p><b>ДЛЯ СЕБЕ — ЖИВ БИ Я В СУБОТОВІ,</b><br />
в ставку розводив коропів.<br />
Та й чорт із нею, із свободою,<br />
щоб я за неї так терпів!<br />
У мене жінка дебеленна,<br />
у мене коні — ігиги!<br />
Тугі, як пазуха Гелени,<br />
стоять в полях мої стоги.<br />
У мене вулики і волики,<br />
у мене займищ і толок!<br />
У мене вороки і сволоки,<br />
і хата, взята на кілок.<br />
Такий жупан. Такенна шапка!<br />
І скрині ковані, ая.<br />
Тартак. Гамарня. Зеленаста жабка<br />
у копанці — і та моя.<br />
Така ж моя, така ж моїсенька!<br />
А ріки — медом, молоком.<br />
На колодках дівує пісенька,<br />
а я підперся кулаком.<br />
Чого мені? Вірнопідданець,<br />
плету життя з повільних діб.<br />
Богдан Хмельницький, хуторянець,<br />
домодержавець, власник дібр.</p>
<p><b>МОГЛА Б І ХИТРІСТЬ ТУТ ПРИДАТИСЬ.</b><br />
Доскочив би у панства похвали.<br />
Якби я тільки захотів продатись,<br />
мені б за мене дорого дали.</p>
<p>Ти йому шануваннячко,<br />
він тобі пануваннячко.</p>
<p>Та ще і ґудзі з золотого дроту</p>
<p>поначіпляють на підлоту.</p>
<p>І ніякий Чаплинський не одніме у тебе хутір.<br />
І ніякий Потоцький не захоче голову відрубати,<br />
якщо вона порожня, як горіх-дутель.</p>
<p>Господи, чого ж ти не дав мені голову,<br />
порожню, як горіх-дутель?<br />
А що ж це мені за пики корчить вишневий бутель?</p>
<p>Який же я там столикий! —<br />
то малий, то великий.</p>
<p>Настовбурчені брови, на лобі кривуля,<br />
хмуровоке барило, і ніс як багруля.</p>
<p>Щось обрезкле і тмасте, —<br />
Якої ж я масти?</p>
<p>      Сивий, голубе, сивий…</p>
<p>А он же, он, у сутіску вишень —<br />
такий чорнявий хлопець-хорошень!<br />
Хмелений сонцем, чупер на брову.<br />
Коли ж надбав я пику цю криву?</p>
<p><b>ЗАХЛИНАЮСЯ КРОВ’Ю, ЛИПКОЮ ВИШНЕВОЮ КРОВ’Ю!</b><br />
Затуліть мені очі якоюсь живою долонею!</p>
<p>Я що, збожеволів?<br />
Коли саме?<br />
І що це за вим’я з чотирма носами?</p>
<p>То це, значить, я. А оце бутель.<br />
А оце голова на плечах,<br />
як горіх-дутель</p>
<p>А душа моя<br />
в бутлі з червоним вином<br />
сидить, балакає з Богуном…</p>
<p><b>ТАК ОСЬ ХТО БУВ ТАМ ГЕТЬМАНОМ НА ДІЛІ!</b><br />
Бо поки я від горя соловів,<br />
він тридцять тисяч війська у неділю<br />
вночі через болото перевів.</p>
<p>Поляки спали, бо пани панами.<br />
А він звелів у тій трясовині<br />
костити греблю хмизом, жупанами,<br />
возами, повстю, діркою в човні!</p>
<p>Гатили все в роззявину болота.<br />
Сідло, бордюг, баняк і кобеняк.<br />
Брела голота… І жінками Лота<br />
білів, болів березовий стовбняк.</p>
<p>Турецьких сукон вивернули хуру.<br />
Товкли в багву останнє таганча.<br />
Щоб рятувати не козацьку шкуру,<br />
а руки, що згодяться для меча!</p>
<p>У мочарях провалювались, дибали.<br />
Недвигу-каліч неводом вели.<br />
І виповзали чорні, як анциболи,<br />
набравши смерті повні постоли.</p>
<p>Їм ніч іскрила зоряним кресалом.<br />
Богун останній увійшов у ліс.<br />
А сторопілим після сну гусарам<br />
лишив болото з греблею взаміс!</p>
<p><b>ОСЬ Я ТУТ П’Ю ГОРІЛКУ-ЗАПРИДУХУ.</b><br />
А може, хай вже гетьманує він?<br />
Той вміє так розколихати духа,<br />
що Україна загуде як дзвін.</p>
<p>О, той не стане політикувати<br />
і під мечем не всидить, як Дамокл.<br />
Той буде сам мечі собі кувати.<br />
Не старчить сталі — викує з думок.</p>
<p>А я… Що ж я?.. Та я вже й не подужаю.<br />
Вже віку доживатиму будь-де.<br />
Або сліпого гетьмана з бандурою<br />
колись в степах мій джура поведе…</p>
<p><b>ГЕЙ, У ЧИСТОМУ ПОЛІ ТА ЗАШУМІЛА ТИРСА.</b><br />
Г-ей, та було ж нас доволі! А зосталось триста.<br />
Гей, та було ж нас триста, та усі шаблисті.<br />
дві душі зосталось, та й ті непаристі.<br />
Госа, хлопці, госа, понад берегами!<br />
Тече річка кервавая темними лугами.<br />
Біжать ляхи до берега,<br />
да всяк сполошився.<br />
Всі козаки повбиваті,<br />
а один лишився.<br />
Стоїть собі у човнику в постреляній свиті.<br />
Стоїть собі проти неба — як один у світі!<br />
А не жалько ж йому вмерти, ні що кулі ріють.<br />
Тільки й жалько козакові — мати постаріють.</p>
<p>Стрілив ляшок, стрілив другий,<br />
стрілив чотирнацький.</p>
<p>Чи він козак заворожен, такий чудернацький!</p>
<p>Сам король прийшов дивитись, жабарями тьопа.<br />
Понашевкувалось шляхти — убивати хлопа.<br />
З карабинів ціляться, лігши на вали.<br />
Гаркоту-гармату в нього навели.</p>
<p>А у нього ж ані шаблі булатної,<br />
ні пищалі семип’ядної.<br />
Тільки й є, що коса,<br />
та і та пощерблена.</p>
<p>І де він її тут узяв?<br />
Чи не одняв у своєї ж смерті?..</p>
<p>Кидав би ти свою косу та й тікав би прічки.<br />
А він стоїть, косарює, та й посеред річки.</p>
<p>Човен хлепче водиченьку, зламалось весельце.<br />
Цілять йому у личенько, цілять йому в серце.<br />
А він себе лясь по грудях, та й по білім лицю —<br />
докучають комарики гей у косовицю!</p>
<p>На що король, на що гордий,</p>
<p>та й той здивувався</p>
<p>Звелів стрельбу припинити, а тогді озвався.</p>
<p>— Виходь, — кае — з тої річки,<br />
кидай косу тую<br />
Подарую тобі життя<br />
й шаблю золотую!</p>
<p>А він косить, а він косить, човен углибає.<br />
— Я вже, — кае, — ваша милість, о життя не дбаю.<br />
Може, вцілиш, ваша милість, в мене хоч тепер ти.<br />
Я вже дбаю, ваша милість, щоб по-людськи вмерти.</p>
<p>А один песький син з головою рудою</p>
<p>нирцем, тихцем під водою</p>
<p>підкрадався, чаївся, жабуринням умився,</p>
<p>козаку межи плечі ножем устромився.</p>
<p>А він кае: — Й тобі, стерво,<br />
вбить мене несила.<br />
Оддав смерті свою косу,<br />
а вона й скосила…</p>
<p><b>ОДНИМ СУДИЛОСЯ ВПАСТИ,<br />
ЯК ДЕРЕВУ В БУРЕЛОМ.</b><br />
А інші потрапили в пастку,<br />
і десь їх візьмуть в полон<br />
Розбиті, сумні, розпорошені, бредуть до своїх родин.<br />
А я, переможений гетьман, сиджу тут, як перст, один.</p>
<p><b>ЧИ ЗАМОЛЮ СВІЙ ГРІХ ПЕРЕД НАРОДОМ,</b><br />
що знову пекло в нашому раю?<br />
А я мов риба з побілілим ротом<br />
на той гачок на сволоці клюю.</p>
<p>Це мій кінець. Душа у потолоччі<br />
Вже хоч співай Давидові псалми.<br />
Болючі дні, безсонні мої ночі.<br />
Усе ж було за нас! Але програли ми.</p>
<p>І щось змінити я вже не потрафлю<br />
Сиджу в облозі смутку і сльоти.<br />
Зелений кінь з полив’яної кахлі<br />
копитом б’є у скроню самоти…</p>
<p><b>ЯК ТАМ НА ВЕЖІ ТОМУ ЗБРОЯРЕВІ?</b><br />
Чень до кісток пронизує сльота.<br />
Провільгли стіни. В кам’яному чреві<br />
сиджу як Йона в череві кита.</p>
<p>А джура, що то молоде! —<br />
набрижжив чоботи і йде.</p>
<p>Чого він тут, при гетьмані старому?<br />
Вже інший втік би у Великий Луг.<br />
— А винеси-но свічку проти грому, —<br />
сказала відьма. Виніс. Грім ущух.</p>
<p><b>АЛЕ Ж І ЛІТО! ТО ДОЩІ, ТО ЗЛИВИ.</b><br />
Без дому, без жони сумні мої літа.<br />
Дивлюсь на джуру, думаю: щасливий!<br />
Дівчаточко для нього підроста.</p>
<p>Рудий ручай по схилах воду хлепче.<br />
І протряхає стежка вже як де.<br />
Кажу йому: — Чого нудьгуєш, хлопче?<br />
Сідлай коня. Вона ж тебе там жде.-<br />
Кажу йому: — Служив ти мені ревно<br />
Тепер іди, дай Бог тобі сім’ю.<br />
Відмовчується джура. А згадує напевно<br />
ту дівчину — як доленьку свою.</p>
<p><b>ТЮТЮН СКАЖЕНИЙ, ПОХЛИНУВСЯ ДИМОМ.</b><br />
Гадюка обвилась, у серці як жало.<br />
Я теж кохав. Та доленьки і дива<br />
в житті у мене так і не було.</p>
<p>Було у мене щастя полинове.<br />
Красуня, пані, жінка, не дівча.<br />
На неї задивлялися панове<br />
усього чигиринського ключа</p>
<p>Була як чад. В любові невтоленна.<br />
Була як опік серця і чола.<br />
Ото колись одна така Гелена<br />
і до війни троянців довела.</p>
<p><b>ЩОСЬ ТРАПИЛОСЯ. ДИМ.</b><br />
А ні, то знову хмари.<br />
Пливуть, пливуть, пливуть…<br />
А й справді наче дим.<br />
Оджевріло життя… Клубочаться примари…<br />
Як був я молодим… як був я молодим ..</p>
<p>То хмари як сади. То гриви, то перуки…<br />
А он і ті — єдині, хто простить.<br />
Мій батько проплива, схрестив на грудях руки.<br />
І матінка моя, лебідонька, летить…</p>
<p><b>МІЙ БАТЬКО ОСАДИВ МІСТЕЧКО ЧИГИРИН,</b><br />
що по загладах був уже травою.<br />
Я пам’ятаю батька не старим<br />
І матір пам’ятаю не вдовою.</p>
<p>І той наш дім на Замковій горі,<br />
і Дике Поле за ярами й хащами.<br />
І Тясмин, де колись кусали комарі<br />
святого Афанасія Сидящого…</p>
<p><b>ХОДИВ Я 3 БАТЬКОМ У ПОХОДИ ДВІЧІ.</b><br />
Поліг мій батько у кривавій січі.</p>
<p>Мене взяли в полон. Два роки у Стамбулі<br />
ловив я кожну вість, яку несли прибулі.</p>
<p>Як здумаю, було, не тямлюся від болю,<br />
що батько — непохований! — лежить на полі бою.</p>
<p>Як ті, під Берестечком…<br />
І скільки їх, Бог відає…<br />
Та ворон, що їх знає, не раз на день провідує. .</p>
<p><b>ЦІЇ ФОРТЕЦІ МУРИ КАМ’ЯНІ</b><br />
були колись лицарству за домівку.<br />
І за твердиню в битвах. А мені<br />
вони уже — як призьба для угрівку.</p>
<p>Вже й міст запав. До скошених воріт<br />
дорога заростає кропивою.<br />
На схилах риє кольоровий кріт.<br />
І тиша тут здається гробовою.</p>
<p>Та ще отой тут лицар у стіні.<br />
І я на нього тут дивитись мушу<br />
Його свобода в кам’яному сні<br />
ніяк не може випростати душу.</p>
<p>Отак вночі, буває, лежимо.<br />
У латах він, а я в своїй куверті.<br />
А я собі і думаю: — А мо’,<br />
і він, і я — ми вже обоє мертві?!..</p>
<p><b>ВЖЕ Й НЕ ГОЛЮСЬ. КОШУЛЬКА МОЯ ДРАНА.</b><br />
Свистить моя гетьманська калита.<br />
Бог, пропитавший Ілию од врана,<br />
і нас тут теж як-небудь препита.</p>
<p>Зброяр і джура стережуть вали.<br />
Стара віщунка зварить пообідать.<br />
Шрамко приходить з міста як коли.<br />
Одслужить в церкві та й бреде провідать.</p>
<p>0-он, під горою, біля гаю,<br />
як сивий припутень кульгає…</p>
<p><b>ТАК І ЖИВЕМ, У ЦІЙ КАМІННІЙ КЛЕШНІ,</b><br />
в причаєній зівсюди небезпеці —</p>
<p>до гетьмана особи приналежні,<br />
сумна залога мертвої фортеці.</p>
<p><b>ВНОЧІ ТУТ ХОДЯТЬ ПРИВИДИ. Я САМ</b><br />
на власні очі бачив якісь тіні.<br />
І хоч не дуже вірю чудесам,<br />
а все ж якісь тут шерехи постійні.</p>
<p>То раптом в залі чути полонез.<br />
То сажотрус із комина з’явився.<br />
Щоправда, я не так щоб і тверез, —<br />
але ж і він на мене подивився!</p>
<p>Із гобелена все хтось приціляється.<br />
І тче павук свою прозору нить.<br />
Вночі тут ходить пані порцелянова,<br />
От-от розіб’ється, дзвенить.</p>
<p>То похитнеться рама в позолоті<br />
То наче тихо брязнули ключі.<br />
Щось жебонить. Щось вевкає в болоті.<br />
Упавші духи плачуть уночі.</p>
<p>Казав Шрамко, що люди вже давно<br />
оцю стару фортецю обминають<br />
А що один тут привид п’є вино,<br />
то добре, що вони іще не знають.</p>
<p><b>А ЗІ СВІЧКИ ПЛИВУТЬ ОКАПИНИ.</b><br />
І Мати Божа дивиться з іконки,<br />
як я тут п’ю, розхристаний, розхряпаний,<br />
аж мерехтять в очах зелені коники.</p>
<p>А що ж мені робити ще, некволому?<br />
Чей думають, що здався я, затих.<br />
Шрамко десь чув — король за мою голову<br />
призначив десять тисяч золотих.</p>
<p>То добре, що приніс він аква віту.<br />
Я тяжко пив і лаявся словами.</p>
<p>Усі діди із того світу<br />
всю ніч хитали головами.</p>
<p>Чи ми вже й справді прогнівили Бога?<br />
Чи ми вже здобич для чужих сваволь?<br />
То хану дай за себе відкупного,<br />
то голову оцінює король!</p>
<p><b>А ЩО Ж ТИ ЗНАЄШ, ВЛАСНЕ, ПРО ЦЮ ГОЛОВУ</b><br />
що ти її оцінюєш?.. Овва!</p>
<p>Ллється по жилах розпечене оливо</p>
<p>Пада на груди хиль-голова.</p>
<p>Певно, допився до зеленого змія.<br />
Якась у мене в голові веремія.</p>
<p>Увижаються ворота.<br />
От буває ж,</p>
<p>ухопилося голови і не відпуска.</p>
<p>І зелена, зелена, зелена<br />
на воротях бовтається пані Гелена.</p>
<p>Пані Гелена, жона гетьманська.<br />
Та світ же білий мені потьмарився!</p>
<p><b>ОХ, ТИМОФІЮ, СИНКУ ТИМОШЕ!</b><br />
Ти не повісив її, ти, може,<br />
так тільки, здумав, завдав до льоху?</p>
<p>— Батьку, я покарав оту шльоху!<br />
Ти був сліпий. То душа блудодійська<br />
Вона не варта твоєї любові.<br />
Коли я додому заскочив — для війська<br />
в коморі взяти ті гроші скарбові, —<br />
їх не було вже. Бо пані дому<br />
ключ віддала своєму коханцю.<br />
А той признався. І в тому, і в тому.<br />
Хотілось, бач, жити йому, поганцю.<br />
Суд був короткий. Війна. Жарота.<br />
Мотуз на шию. Кінь під ворота.<br />
Очі замружив — як хвисьну коня!<br />
Кінь як рвоне у степи навмання!<br />
Тільки й знялася зелена шквиря.<br />
Тіло гойднулося наче гиря.</p>
<p>Так їй і треба, земля їй розпадина!<br />
Пані Гелена, зелена гадина.</p>
<p><i>ТА ЩОСЬ МЕНІ ЩОНОЧІ<br />
ЩОДНЯ<br />
ТОЙ КІНЬ ЛЕТИТЬ У СТЕПАХ НАВМАННЯ</i></p>
<p><i>ЛЕТИТЬ БЕЗ ДОРОГИ<br />
ЛЕТИТЬ БЕЗ УПИНУ<br />
НА ЗЕМЛЮ РОНИТЬ КРИВАВУ ПІНУ</i></p>
<p><b>БОЖЕ, БОЖЕ, ПОМИЛУЙ НАС!</b><br />
Сину мій Тимоше, то ж був не наказ.<br />
То ж була розпука, то ж був тільки шал.<br />
Сину мій Тимоше, що ж ти поспішав?<br />
Сину мій Тимоше, степове лев’я!<br />
Я ж коли у гніві, то уже не я.<br />
Це якби Виговський слухав моїх слів,<br />
скільки перевішано вже було б послів! —<br />
від царя, від хана і від короля.<br />
Сину мій Тимоше, степове орля!</p>
<p>В трунах перевернеться</p>
<p>наш козацький рід.</p>
<p>Що ж ти зробив шибеницю</p>
<p>з батьківських воріт?!</p>
<p>— Мусив вибирати. Мав одну добу.<br />
Батьківські ворота</p>
<p>чи батьківську ганьбу.</p>
<p><b>…ЧИ ВИ Ж ЇЙ ХОЧ ПЕРЕД СМЕРТЮ<br />
ДАЛИ ПОЦІЛУВАТИ ХРЕСТ?</b><br />
Чи сповідалась,<br />
як честь жоночу процвиндрила?<br />
Та було ж її прикопати за тисячу верст<br />
від святого християнського цвинтаря!</p>
<p>Оту перелюбницю,<br />
ту лайдачку,<br />
синів моїх ненависну мачуху.<br />
Оту гадюку, змію зелену!<br />
Мою Гелену… мою Гелену…</p>
<p><b>ЧИ Я Ж НЕ ЛЮБИВ ТЕБЕ, МОЯ РІДНА?</b><br />
А в тебе ж вірності як у шелягу срібла.<br />
Було б шануватись, моя замороко,<br />
хоч для годиться, про людське око.</p>
<p>Хай не святенниця, недоторка,<br />
а так шалатися в глупу ніч! —<br />
Ти ж не якась там хльорка,</p>
<p>самій гетьманші не подоба-річ.</p>
<p>Ти ж мала буть хранителькою честі.<br />
Як в домі чисто, й чорт мені не брат.<br />
Душа ж і так стоїть на перехресті<br />
усіх обманів, підступів і зрад.</p>
<p>То ще й від тебе лжа і осудовище?<br />
То ще і ти обманюєш мене?!<br />
Десь має ж бути в світі пристановище,<br />
де в серце жодне стерво не вджиґне!</p>
<p><b>БУЛО Б ТЕБЕ УЗЯТИ НА ЗАНУЗД.</b><br />
Та я ж би вмер за твою сльозу<br />
А ти ж то, ласки моєї замість,<br />
таку ганебу, таку мерзу!</p>
<p>Чи мож’ тобі серце з нудоти сплюскло?<br />
Бо що ти знала? Шовки та люстро<br />
Та златоглави, та води колонські<br />
Та різні мислі свої вавилонські</p>
<p><b>…ВНАТУРИЛАСЬ, ВИКОБЄЦАЛА,<br />
ХМІЛЬНОЮ КРОВ’Ю НАЛИЛАСЬ.</b><br />
фортуну гонором хвицала, грудьми гріховно нап’ялась.<br />
Ходила, наче королева.<br />
А як мінилася в лиці,<br />
коли сорочка перкалева згорала в мене у руці!</p>
<p>Шляхтянка пишна і лукава,<br />
щоб я достоту скаженів,<br />
тремкою цнотою лякала,<br />
то скаже: мій,</p>
<p>            то скаже: ні!</p>
<p>В гарячці губ, в нестямі тіла,<br />
В шалу розчахнутих колін<br />
які слова ти шепотіла<br />
шовковим голосом своїм!</p>
<p>Як незагнуздана лошиця<br />
несла крізь ніч мою жагу.<br />
Та я ж без тебе тут лишився<br />
як пожарище на снігу!..</p>
<p><b>А КОЛИ МИ ВИРУШАЛИ,</b><br />
не було нам стриму,<br />
до Молдови, до Варшави<br />
чи ізнов до Криму, —</p>
<p>Кажу: — Будь мені здорова!<br />
Кажу: — Не журися.<br />
Кажу: — Пані гетьманова,<br />
ти ж мені дивися!</p>
<p>А вона мені, о Боже! —<br />
до стремен припала:<br />
— Коли я тут що абощо,<br />
то щоб я пропала!</p>
<p>Чума б тебе зачумила,<br />
мусив замовкати.<br />
Чи мав тебе, моя мила,<br />
в замки замикати?</p>
<p><b>А ТОЙ ЖЕ, ТОЙ,<br />
КОГО СОБІ З’ЄДНАЛА?!</b><br />
Така красуня, вінчана жона!<br />
Чи вже себе й за устілку не мала, —<br />
чим уподобавсь, смуток тебе зна.</p>
<p>Дворецький з нього — перша кляса.<br />
Солодкомовний, у лакействі — зух.<br />
Його слова б у мисочку — маляса,<br />
у спеку можна вивестися з мух.</p>
<p>Липучий равл в золоченій лівреї,<br />
блідий холуй, драглистий від сидні,<br />
моєї пані ниці емпіреї, —<br />
він так доповз, не втримавсь на коні.</p>
<p>А ще любив закинуть про ойчизну.<br />
Закрався в душу якось. Недарма ж<br />
Лишив на нього птаство й рогатизну,<br />
льохи із ренським, саджавку і саж.</p>
<p>Все поважав маєтне й маєстатне.<br />
Така порода, вутла і плоха.<br />
Я ж думав так:<br />
як до меча нездатне,<br />
то певно ж і нездольне до гріха.</p>
<p>Чи, може, ти одна тому причина?<br />
Чи, може, це в тобі той вавилонський блуд,<br />
що ти їх всіх підпалюєш очима,<br />
як хтива іскра, кинута на трут!</p>
<p><b>ГИДЬ. ГАДЮШНИК. СОБАЧА ТІЧКА.</b><br />
Збагнітований Божий дар.<br />
Де ж ти, дівонько, красна чічко?<br />
Де ж ти, жоно, чистий олтар?</p>
<p>Де ж ти, де ж ти?<br />
Щось довго йдеш ти.<br />
Сивий волос почав укидатися.<br />
Дотліває душа до решти.<br />
А куди ж від себе податися?</p>
<p>От, сиджу, кулаки в коліна.<br />
Уздріваю в горілці суть.<br />
Счервеніла уже калина,<br />
Що за гробом моїм понесуть…</p>
<p><b>ГРІШНИК Я, НІДЕ ПРАВДИ ДІТИ.</b><br />
Був женило, джиґун, не послідній таки бабодур,<br />
Може, й десь полишив самосійні діти.<br />
Та й не молод уже. А укліпився в голову дур.<br />
Приманячилась жінка<br />
Над всею цією різнею,<br />
над блюзнірствами світу — святиня моя сливе<br />
Я кохав не одну А щасливий був тільки з нею<br />
Не чіпайте її. Вона мені в хмарах пливе.<br />
Хтось казав: та вона ж у тебе руда<br />
Ох як жар! Та й краси ж гордовитої<br />
Після неї кожна — як прісна вода<br />
після оковитої.</p>
<p>А бувало ж в походах —<br />
зголоднію<br />
Ой да<br />
як захочеться жінки,<br />
аж тісно мені в кунтуші.<br />
Бо похід то похід.<br />
А підвернеться, гляну — хвойда.<br />
Так і верне з душі.</p>
<p>Або й просто жіноцтво.<br />
Ночівля яка чи корчма.<br />
Не одна й молодиця<br />
ласкава була до мене.<br />
Сідло в головах, під боком кошма.<br />
А сон присниться — Гелена.</p>
<p><b>Я ЗГАДУВАВ ЇЇ. Я ЖИВ ТИМ КОЖНИМ МЕНТОМ.</b><br />
Беріг в душі як найдорожчий скарб.<br />
А він ходив в каптані з позументом,<br />
В казну по лікоть руку запускав.</p>
<p>Меткий панок, із тих, що не погребують.<br />
Воно запхне і совість за манжет.<br />
Таке нікчемне — кидик, сухоребрик,<br />
ще й зачіска ненаська — левержет.<br />
Улестив пані, спритний на підмову.<br />
Нагледів гроші і звивавсь як вуж.<br />
А я в походах. І ключі від схову<br />
довірив гетьмановій, а кому ж?</p>
<p><b>НЕ ПРИЇЖДЖАВ УПОТЕМКУ, УПОТАЙ,</b><br />
аби вночі заскочити обох.<br />
Про це й не думав. Поки віриш, поти й<br />
душа не піде в жебри до тривог.</p>
<p>Я слав гінців наввипередки часу.<br />
щоб у письмі такого наверзти!<br />
А коли я крізь ніч до тебе мчався —<br />
мій кінь іржав уже за три версти!</p>
<p>Дубові двері розхряпнем стояли.<br />
Любив тебе, не вміючи звикать.<br />
То чи ж мені, упитому боями,<br />
мущинський дух по запічках шукать?!</p>
<p>А ти була…<br />
Така була, як завше<br />
Лиш не доглупав я у чому річ:<br />
стара віщунка, й слова не сказавши<br />
полізла спати на холодку піч.</p>
<p><b>А ВСЕ Ж РОЗКРИЛОСЯ НА КРАДІЖЦІ.</b><br />
Сиділа правда в порожній діжці.<br />
Казна козацька.<br />
Казна що?<br />
Болить, що ти таке казна-що!</p>
<p>Болить, що отямився лиш допіру,<br />
як з погорілля, як з-під золи.<br />
Що ви удвох мою довіру,<br />
як свині з жолоба, пили!</p>
<p>То що ж ти серце із мене вийняла?<br />
Ти ж мені душу всю запомийнила!<br />
Та будь воно прокляте, все ваше кодло,<br />
всі ваші кубла і всі ваші кудли!<br />
Та я нап’юся,<br />
та я заллюся,<br />
та я на камені постелюся!</p>
<p>Та я ж не в Суботові,<br />
я ж тут в Паволочі.</p>
<p><i>А КІНЬ ЛЕТИТЬ І ЛЕТИТЬ СВІТ ЗА ОЧІ…</i></p>
<p><b>А ЗАВТРА ЗНОВУ НАСТАНЕ РАНОК</b></p>
<p>Ой коню коню зелений тпру</p>
<p>Ох дайте люди мені утираник-<br />
багровий сором з лиця утру</p>
<p><b>МАРШАЛОК ДВОРУ, НІЩО В КАПТАНІ.</b><br />
Сказав би: вкрав я. При чім тут пані?<br />
Сказав би: каюсь, моя вина.<br />
А він лякаєсь: це все вона!<br />
Ну хто ж тебе, сучий-пересучий сину,<br />
да укусився б ти за язик,<br />
питав про ту соромоту псину<br />
твоїх нічних у мене позик?!</p>
<p>Чи тобі полегшало,<br />
що на мене пальцями тицяють<br />
від Дніпра аж по Віслу,</p>
<p>що Гелена підбитою птицею</p>
<p>побіч тебе на воротях повисла?!..</p>
<p><b>В ГОЛОВІ У МЕНЕ ЧОРНА КРУГОВЕРТЬ.</b><br />
Я ж хіба наказував, щоб аж так, на смерть?</p>
<p>Кінь такий зелений, груддя з-під копит.<br />
В жилах твоїх, сину, кров моя кипить.</p>
<p>Ти ж такий удався, що як щось утнеш!<br />
Сину мій Тимоше, ти добив мене ж!</p>
<p>То ти в очі туркам вилаєш іслам.<br />
То ти пообсмалюєш бороди послам.</p>
<p>То ти в саме пекло лізеш у бою.<br />
Що ж ти так ненавидів мачуху свою?!</p>
<p><b>А Я Ж ТЕБЕ ВЧИВ, ЩО КОБІТУ<br />
НЕ МОЖНА УДАРИТИ Й КВІТКОЮ.</b><br />
Щоб ти ж мені виріс лицарем,<br />
а не яким душевбогим.<br />
Чи ви ж їй хоч ноги обмотали наміткою,<br />
щоб не боса стояла перед Богом?..</p>
<p><b>Я ДОГАСАВ. Я ДОГАСИВ</b><br />
цей біль, цю пристрасть, як жаринку.<br />
Одне, що в Бога я просив —<br />
щоб дав мені забуть цю жінку.<br />
Вона була як слід змії<br />
Як гріх з отрутою надпитий.<br />
Я не ненавидів її.<br />
Я був понижений і вбитий.</p>
<p>Я пив. Я мучився. Не спав.<br />
Боявся посміху, як пастки.<br />
Ось я такий і воював.<br />
В мені було зерно поразки.</p>
<p><b>БО ЩО Ж ГЕТЬМАНСТВО 3 ТИМ ЙОГО ВЕЛИЧЧЯМ?</b><br />
Високу душу теж стрясає дріж<br />
Бо я стояв до ворога обличчям.<br />
а жінка в спину застромила ніж.</p>
<p>А щоб мене добити вже образою.<br />
щоб попливла в очах мені земля —<br />
сміялось панство і пило мальвазію<br />
<b><i>за вірність жон</i></b> в наметі короля</p>
<p>Піднявши келихи за вірність<br />
вони кричали ще й: “Віват!”<br />
Мойого болю безнемірність<br />
їм закортіло блазнювать</p>
<p>Весь табір чув. Горлали ж до півночі.<br />
Умисне брали гетьмана на глум.<br />
Пушкар, Джеджалій одвертали очі.<br />
Хапавсь за шаблю, аж білів, Богун.</p>
<p><b>В НІЧ ПЕРЕД БОЄМ ЩОБ ТАКА НАРУГА!</b><br />
З таким лицем як стать під корогви?!<br />
Та щоб якась там жінка недолуга! —<br />
ти гетьман чи ти хто? Та викинь з голови!<br />
Ти ж не якийсь розніжений паночок,<br />
щоб тільки й думать, люб ти чи не люб<br />
Ти маєш двох синів. Дорослих маєш дочок.<br />
Це їм пора любитись, брати шлюб</p>
<p>А ти, не встигла вмерти їхня мати<br />
привів у дім ненависну чужу.<br />
То що ж ти хочеш з того всього мати?<br />
Ну от і маєш зраду та олжу.</p>
<p>Тепер твій син од горя бешкетує.<br />
Квітучі села спалює орда.<br />
А ти сидиш без війська, без шкатули.<br />
Та ще й про жінку думаєш. Біда.</p>
<p><b>ГОЛОВА МОЯ ЩОСЬ ВАЖЕННА.</b><br />
Од провини чи од вина<br />
Це ж і син мій колись ожениться.<br />
Не дай, Боже, така жона</p>
<p><b>ЛАСУХО МОЯ ДО ЛЮБОВНОЇ ЯРОСТИ!</b><br />
Ніяк не забуду очей твоїх карсти.<br />
Твоїх колінець, твойого лона,<br />
Згадаю — досі душа холоне.</p>
<p>Щоб ти так знала букву й число,<br />
як знала жіноцьке своє ремесло!</p>
<p>То що ж ти винна, що не льодина?<br />
Я ж сам розбештав тебе, єдина<br />
Було, заскочу до свої хати,<br />
щоб до півночі тебе кохати.<br />
Та й знов на ляха або на хана.<br />
Це я винуватий, це я, кохана!</p>
<p>Бо що ж півночі, що ж ті півночі<br />
тобі, розкішній, до ласк охочій?<br />
Недоголублю,<br />
лиш кров тобі збурю.<br />
Прийду до жінки — залишу бурю.</p>
<p>І це ж роками, не день, не тиждень,<br />
я все в поході, все наодлуці.<br />
А ти ж би змерзла була. А ти ж би<br />
рознемоглася в такій розлуці.</p>
<p>То що ж, ридати мені, топитись?<br />
Он чоловіки, так ті — в бурдей.<br />
А жінці варто лиш оступитись,<br />
то гріх від Бога і від людей.<br />
Уже й гуляща, уже й повія,<br />
і поговір на неї, і сором.<br />
А жінка ж так — не живе, говіє.<br />
Прости їй, Боже, невільний скором!</p>
<p>Вона ж дурепа, вона ж овечка.<br />
Нема чого й розбивати глек.</p>
<p>Але якщо вже стрибати в гречку,<br />
то хай би в гречці хоч добрий грек!</p>
<p>І як же ту блідороту неміч<br />
ти брала собі, рознещасна, на ніч?<br />
Отой слимак, те нікчемне м’яло! —<br />
його хватило, а мене мало?!</p>
<p>А може, матері твоїй осичина,<br />
була ти мною вже пересичена?<br />
Та з доброго харчу, ледачу й тлусту,<br />
тебе потягло на таку капусту?!</p>
<p>Бриджусь тобою, тля лопушана!<br />
Яка єси — така тобі й шана.</p>
<p><i>А КІНЬ ЗЕЛЕНИЙ УЖЕ ХРИПИТЬ</i></p>
<p><i>Якими сльозами його окропить</i></p>
<p><i>Яким заарканить його арканом</i></p>
<p><i>Яким зупинити його барканом</i></p>
<p>Така мені лучилася бредня —<br />
допився до зеленого коня.</p>
<p><b>А НА ПОДВІР’Ї ПРОЛИВЕНЬ, ПОТОПА.</b><br />
Пливе фортеця, як старий ковчег.<br />
І дивна тінь, чудна моя подоба,<br />
гіркий тютюн у люльці притовче.<br />
На стелі дощ наплямкує вже плямку.<br />
І самота в мигтінні свічечок<br />
В дубові двері показала клямку —<br />
як ж чортеня глузливий язичок.<br />
В очах пливуть якісь павині очка.<br />
Шугає вітер. Льонна і лукава,<br />
до мене з пітьми простягла сорочка<br />
гарячим шовком вишиті рукава.</p>
<p>Чого схотів! — лебідоньки в бур’ян.<br />
Вернисонця у дурноп’ян.<br />
Ти пий. І чарка серебренька є.<br />
І десь там джура на бандурі бренькає.</p>
<p>І вітер фалю у віконце — плюсь!<br />
Втопити хоче у дощах, пекельник.<br />
Я — горілчаний потопельник.<br />
Я сам в собі зсередини втоплюсь.</p>
<p>А що мене на світі ще трима?<br />
Чабульк — і чарочки нема.</p>
<p><b>І НЕ СП’ЯНІВ, ЛИШ ГОЛОВУ ЗАПАМОРОЧИВ.</b><br />
Хлюпоче дощ з неораних полів.<br />
Чогось містечко називають Паволоч —<br />
волока, зав’язка від постолів.</p>
<p>А може — шовк. А може — поволока.<br />
Волічка днів у шатах давнини.<br />
“Це мій народ!” — як сказано в пророка.-<br />
“Пшеницю сіяв, а пожав терни”.</p>
<p>Гей, люди, люди, сірі пострішане!<br />
Вам спиться в дощ на кулаці досад.<br />
Я, гетьман ваш, я, звиклий до пошани,<br />
оце мій самосуд під самосад.</p>
<p>Мої гріхи вже до стіни приперті.<br />
Я вже ослаб, я вам не захисник.<br />
Мені уже три чисниці до смерті.<br />
Я вже гіркий і чесний як часник.</p>
<p>Є в мене тут і келишок, і кварта.<br />
Я п’ю до вас! А ви десь там, десь там —<br />
Настав мій час сказати свою правду.<br />
Кому скажу? Оцим старим хрестам?</p>
<p>Хрести, хрести! Послухайте, я п’яний.<br />
Візьміть мене, я смерті не боюсь.<br />
Як Святополк, що звався Окаянний,<br />
я в цій фортеці об каміння б’юсь!</p>
<p>Та я ж не вартий мідної пиняжки.<br />
Щоб так страждати через ту змію!<br />
Призвів людей до прірви, до поразки,<br />
то хоч покайся!.. Каюся і п’ю.</p>
<p><b>ЧОГОСЬ В ОЧАХ МЕНІ УЖЕ ДВА КУХЛІ.</b><br />
То як же пити, із котрого з них?<br />
Зелений кінь з надтріснутої кахлі<br />
копитом вдарив, заіржав і зник.</p>
<p>Мій джура спить, і десь немає відьми.<br />
А кінь помчав. А там же поле й ліс.<br />
<i>ДЕРЖИ, ЦЕ ВІН! ЦЕ ТОЙ, ЩО ПІД ВОРІТЬМИ<br />
МОЮ ЖОНУ ПІД ЗАШМОРГОМ ПРОНІС!</i></p>
<p><b>ТА ЩО ЗІ МНОЮ? АНІ РУШУ 3 МІСЦЯ.</b><br />
І хто це землю так розколихав?<br />
А ти із мене, лицарю, не смійся.<br />
Ти свою пані теж, мабуть, кохав.</p>
<p>От ти ішов на турка чи на пруса.<br />
Замкнув свій замок — не влетить комар.<br />
А пані дому любить сажотруса,<br />
а він до неї лазить у димар.</p>
<p><b>І ЗНОВУ РАНОК ХМАРАМИ НАГУС.</b><br />
І знов пливе полив’яна рибинка.<br />
Щебече птах. Сміється сажотрус,<br />
аж на плечі підстрибує драбинка.</p>
<p>Чого смієшся? Може, через те,<br />
що я тут п’ю в розхристаній кошулі?</p>
<p><i>ЗЕЛЕНИЙ КІНЬ В ОЧАХ МЕНІ РОСТЕ</i></p>
<p>Але чому так тихо у Стамбулі?..</p>
<p><b>Я ВЖЕ ПІВБОЧКИ ВИПИВ ТУТ ВИНА.</b><br />
А відьма мовчки у кутку сиділа.<br />
Рухнулася як тінь від кажана:<br />
— І доки ж тут чав’ядіти без діла?</p>
<p>Я їй сказав щось ніби про чортів.<br />
Не знаю сам, заснув я чи упився.</p>
<p>Зелений змій над замком пролетів,</p>
<p>але хвостом за вежу зачепився…</p>
<p><b>ОТЯМИВСЯ. НЕ П’Ю. ОПОХМЕЛИВСЯ. ДОСИТЬ.</b><br />
На бочку, на вино й не гляну, обмину.<br />
Хіба що лицар в камені запросить.<br />
Чогось уже не п’ється одному.</p>
<p>Шрамко не п’є. Із джурою негоже.<br />
Не ласі до питва віщунка і зброяр.<br />
Ті двоє завели: “Та ой не шуми, луже!”<br />
Програли ми. Ніхто нам не сприяв.</p>
<p><b>АЛЕ НЕ КРАЩЕ В ІНШИХ ТЕЖ КРАЇНАХ.</b><br />
До принца їздив — скрізь одні терни.</p>
<p>Лежить Німеччина в руїнах<br />
тридцятилітньої війни</p>
<p>Всі проти всіх. Скрізь чорний вітер смерті.<br />
Усі кордони вигнуті як хорт.<br />
Лежать міста, обвуглені, обдерті,<br />
не згірш як в нас після монгольських орд.</p>
<p>І то ж не орди, не північне царство,<br />
не дикі зграї кочових племен.<br />
То все народи західні, лицарство,<br />
то все війна латинських ойкумен.</p>
<p><b>МАЙБУТНЄ СХОДИТЬ ЧОРНОЮ СІВБОЮ.</b><br />
Що я додав до того врожаю?<br />
Усі держави б’ються між собою.<br />
Ми ж за державу билися свою.</p>
<p><b>ГУЛЯЛИ ВІТРИ НА ЛА-МАНШІ.</b><br />
Фонтанами бив Фонтенбло.<br />
Ще був я не гетьман. Гетьманші<br />
і в мислях іще не було.</p>
<p>У доброму віці і зрості,<br />
я їхав з Варшави аж де —<br />
Його королівської мосці<br />
посланцем до принца Конде.</p>
<p>Чи хто пригадає теперка,<br />
як я їм тоді підсобив?<br />
Я полк їм послав до Дюнкерка,<br />
і полк той мене не зганьбив!</p>
<p><b>А ЧАС МИНУВ. ПОБЛЯКЛИ БАГРЯНИЦІ.</b><br />
І все гай-гай, і де воно тепер?<br />
Той принц Конде сидить уже в темниці.<br />
Іспанці вже відбили той Дюнкерк.</p>
<p>Царя нового мають московити.<br />
Король помер, брат взяв його вдову.<br />
Я в славі був, і я уже розбитий.<br />
Достойно жив, тепер напівживу.</p>
<p><b>МЕНІ ТУТ ТІСНО. ЗВИЧЕН Я ДО ПРОСТОРУ.</b><br />
Тут між каміння добре лиш вужам.</p>
<p>Миша з’їла у церкві проскуру,<br />
і тепер вона вже кажан.</p>
<p>Кам’яна моя огорожа.<br />
Ніч ночую забув котру.<br />
Хай збувається воля Божа.</p>
<p>Наснились бджоли. Видно, скоро вмру.</p>
<p><b>СТАРА ВІЩУНКА ГЕТЬ ЗАНУДЬГУВАЛА.</b><br />
Не варить зілля, не віщує. — Ет!<br />
Хоч би послав кому універсала.<br />
Чи дику качку збив у очерет.</p>
<p><b>СКУБЕ ТРАВИЧКУ КОНИК МІЙ СТРИНОЖЕНИЙ</b><br />
Зброяр плотву на нитку нанизав.<br />
“Vae vicitis!” — горе переможеним! —<br />
як той заброда римлянам сказав.</p>
<p><b>ТАК І ЖИВУ. ЗАБУТИЙ, ЗБУТИЙ</b><br />
в ліси, в це лігво кам’яне.<br />
А десь, мабуть, як пику в бутель,<br />
чутки викривлюють мене.</p>
<p>Хай гомонять. На це немає ради.<br />
Ковбані слів отруйні для пиття.<br />
Відбілює душа свою велику правду<br />
у лузі споминів, над річкою Буття.</p>
<p><b>…ЧИ СПРАВДІ ВІРИВ Я У ПЕРЕМОГУ</b><br />
в такій тяжкій нерівній боротьбі?<br />
Так, вірив я. Найперше вірив — Богу.<br />
І вірив людям. Людям і собі.</p>
<p>На мене йшло до двіста тисяч війська.<br />
Державний крок, важучий від броні.<br />
Було там все — і навіть хрест мальтійський,<br />
і срібний щит “тевтонської свині”.</p>
<p>Зівсюди все під Берестечко пхалось.<br />
Охочий світ служити королям.<br />
І наймані полки. І навіть німець Страус<br />
мені у саме центро поціляв.</p>
<p>Там був француз, розчесаний на проділь.<br />
І влох, і угрин, і литвин, і сакс.<br />
Принижені вожді принижених народів<br />
послів не мають від таких моцарств.</p>
<p>Пили вино. Писали промеморії.<br />
П’яніли від своєї маячні.<br />
Підскарбії, підчаші, підкоморії.<br />
Коронні, польні, зацні і значні.</p>
<p>Достойники, мостиві, рейментари.<br />
Ще й посполите рушення юрми.<br />
Кварцяне військо, рейтари, гусари,<br />
а особливо ті ото — з крильми.</p>
<p>Спочатку наше військо й не второпало,<br />
як з ними битись, що така броня, —<br />
в залізо геть закуте одоробло,<br />
є тільки те, чим сісти на коня.<br />
Вгорі перо, на грудях Божа Мати.<br />
На ліктях сяють срібні маслаки.<br />
Таке залізо спробуй проламати.<br />
Оце вояк! — не те що козаки.<br />
Шолом, нагрудник, все на нім як влито.<br />
У нього й кінь захищений як слід.<br />
А ми — у свитах. Куці чорні свити.<br />
Рукава — й ті, щоб вільно, — навідліт.</p>
<p>За ним везуть ще й миску для купелі.<br />
Він тоне в постіль, як в лебедій пух.<br />
Бряжчать чарки, видзвонюють тарелі.<br />
Фаготи-флейти ублажають слух.<br />
Коштовна зброя. Коні розцяцьковані.<br />
Штани вузькі, незручні для ходи.<br />
Оздобні кубки. Душі не зацьковані.<br />
Угорські вина і старі меди.</p>
<p>Шовкова тля, індики гонорові,<br />
землі моєї західний Батий! —<br />
чи, може, в битві, на бенкетах крові<br />
тобі згодиться кубок золотий?!</p>
<p><b>А ЩО МОСКВА? МОСКВІ НЕМАЄ ДІЛА.</b><br />
Ми — щит Європи і свій хрест несем.<br />
Хіба їй що? Вона іще й зраділа —<br />
де двоє б’ються, третьому хосен.<br />
Ось ми сповна зазнаєм свою муку.<br />
І прийде час, безвихідний наш час, —<br />
вона нас візьме під високу руку,<br />
не ворухнувши й пальцем задля нас.</p>
<p><b>ПІСЛЯ ДОЩІВ ВОРОНИ АЖ БЛИСКУЧІ.</b><br />
Співає пташка голосом тонким.<br />
Як добре! Ні за ким у світі я не скучив.<br />
Але спинись. Чи й справді ні за ким?</p>
<p>Гетьманичі мої! Ви сироти вже двічі.<br />
За мачуху простіть, погано вибирав.<br />
Я пережив усе — полон, поразку, відчай.<br />
Приниження — це те, від чого я вмирав.</p>
<p>А надто вже тепер, в часи мого гетьманства.<br />
Я дбав про честь і дома, й на війні.<br />
Отож воно й пило, насмішкувате панство,<br />
бо знало, чим дошкулити мені.</p>
<p>Я спопелів. Я вже не був собою.<br />
Я тяжко пив і думав про одне.<br />
Щоб так на глум, напередодні бою,<br />
перед козацтвом виставить мене!</p>
<p>Найбільше насміхався Вишневецький,<br />
моїм нещастям втішена пиха.<br />
Той розум не шляхетний, а шляхетський,<br />
усе привчений бачити зверха —</p>
<p>не здатен був сумлінням всовіститись,<br />
помовчати, зборовши свою тьму.<br />
І коли б я хотів кому помститись<br />
в житті своєму, то найперш — йому;</p>
<p>Пан Конєцпольський зроду недоріка,<br />
а вже такий заникуватий став,<br />
що поки слухать того чоловіка,<br />
то вже би грубу книгу прочитав.</p>
<p>Зате вродливий. Там таке субтельне.<br />
Там наче хто в амброзії умив.<br />
Шляхетна ґемба. Це не те що в мене —<br />
немов од скелі брилу одломив.</p>
<p>Князь Єремія той не дуже.<br />
Той не привабливий з лиця.<br />
Воно у нього зле, байдуже, —<br />
щось од вчорашнього млинця.</p>
<p>Бліде, холодне, невиразне.<br />
Не пригадаєш, скільки б раз не<br />
дививсь на нього.<br />
Але очі —<br />
як буре небо в сірім клоччі.<br />
А то прокотить по лицю —<br />
як блиск остиглого свинцю.<br />
В зіницях зашморги гойдає<br />
химерно вигнута брова.<br />
Лиця ніхто не пригадає.<br />
Очей ніхто не забува.</p>
<p>Фірлей — то дід, улитий медом.<br />
Сидів, куняв там у шатрі.<br />
Йому б уже не з Ганімедом<br />
вмочать в гербатку сухарі.<br />
Читає книги по-латині.<br />
Дзижчить як муха в павутині.<br />
Говорить слушні дід слова,<br />
усе за Польщу вболіва.<br />
цей хоч до правди не глухий,<br />
зате командувать плохий.</p>
<p>Був ще посол заморський, масний як леміщаник.<br />
Чарнецький, чорно в роті, а вже в душі стокрот.<br />
І Страус довгоногий. І Хубальд висівчаний.<br />
Пшепюрський — трохи жевжик і трохи патріот.</p>
<p>Потоцький бадьорився, подриґував литками.<br />
Старезний вже, подібний до сивої сови, —<br />
так наче йому розум хтось білими нитками<br />
рідесенько і швидко пришив до голови.</p>
<p>А що вже Лянцкоронський, то там таке барило,<br />
там на такому пиві настояна пиха!<br />
І той туди ж, про вірність. Чиє б ще говорило.<br />
В самого жінка добра, і сам не без гріха.</p>
<p>Яремина Ґризельда, то пані дуже слічна.<br />
Все танці та забави. Красуня врешті-решт.<br />
Буває, не без того. Але любов їх вічна.<br />
Там хто кому не вірний, уже не розбереш.</p>
<p>Король, той має жінку, що в гречку не полізе.<br />
Та честь його не вронить, не пустить під укіс.<br />
Вона в нього й Марія, вона в нього й Луїза.<br />
У них у всіх Марії в додаток до Луїз.</p>
<p>Вона була цнотлива й за першим чоловіком<br />
їй щось таке гріховне й на думку не спаде.<br />
Та й те сказать, властиво воно б уже й за віком.<br />
Так що король за нею уже не пропаде.</p>
<p>Хай Бог простить, злослівником стаю.<br />
Не буду більше, вчасно схаменувся.<br />
Вони сміялись на ганьбу мою.<br />
А я на їхні цноти усміхнувся.</p>
<p><b>ТУРКОЧУТЬ В ПОЛІ ДИКІ ГОЛУБИ.</b><br />
Хмарки пливуть з Волині на Поділля.<br />
Сказати правду, Польщу я любив.<br />
Сам їй ніколи б зла не заподіяв.</p>
<p>Якби ж то моя воля — не допустив би крові.<br />
Не я на ці народи ману таку наслав.<br />
Я жив би з ними в мирі. Якби не безголові.<br />
Єдин король був мудрий. То був Володислав.</p>
<p>Коли дійшло до зброї, до нього я подався.<br />
Мене вночі до нього таємно увели.<br />
І я сказав: — Королю, вгамуй своїх підданців.<br />
Вони ж мені до розпачу народ мій довели!</p>
<p>Король мені сказав: — Ти ждеш моєї згоди?<br />
Чи дозволу питаєш? За шаблю сам берись.<br />
Ти хто, дитя чи гетьман? Я дав тобі клейноди.<br />
Мені самому скрутно. Вони такі. Борись.</p>
<p>Та він покинув цю земну юдоль —<br />
Володислав, що створений для трону.<br />
А це… пшепрашам… це такий король,<br />
що краще носить шапку, ніж корону.</p>
<p>До короля він трохи не доріс.<br />
Сказали б греки: схожий на сатира.<br />
Лице вузьке, дрібненьке. Зате ніс —<br />
як за сім гривень дядькова сокира.</p>
<p>Не визнав нам ні вольностей, ні прав.<br />
Вже Січ прикроїв до своєї мапи.<br />
Мав кардинальську шапочку від папи,<br />
але закон безшлюбности зламав.</p>
<p>Володислав був мій патрон.<br />
Ян-Казимір від нього нижчий.<br />
Я підсадив його на трон,<br />
тепер він хоче мене знищить.</p>
<p><b>АЛЕ ЧОМУ Ж НЕ ЗНИЩИВ Я ЙОГО?</b><br />
Під Зборовом пани були не дуже браві.<br />
Та я ж їх міг там всіх до одного,<br />
коли заскочив їх на переправі!</p>
<p>Та річка Стрипа вся була в багві.<br />
Хапало панство хто кого за поли.<br />
Король, зловивши жабу в рукаві,<br />
волав о поміч на усі довколи.</p>
<p>Страх був дивитись як стогнало скрізь,<br />
як потопала рать ота вельможна,<br />
як той король хапався за рогіз, —<br />
але й без сміху теж було не можна.</p>
<p>І тут я раптом сумнівам уліг.<br />
В мені підданець гетьмана презміг.<br />
І звичка, звичка, спадок всіх неволь,<br />
болото… жаба… все ж таки король.</p>
<p>Я крикнув: — Згода! — і одвів полки.<br />
Як водяні цибаті павуки,<br />
забігало те панство по болоту.<br />
Я повернув їм гонор і свободу.</p>
<p><b>НА ДРУГИЙ ДЕНЬ ПРИЙШОВ Я У ШАТРО.</b><br />
Король сидів, немов забувши про<br />
свою ганьбу. Велично і камінно.<br />
Він був король. Я мусив гнуть коліно.<br />
Воно не гнулось. Я його зігнув.<br />
Я все збагнув, я все тоді збагнув!<br />
Я усміхався білими губами.<br />
Душа стояла високо над вами.</p>
<p><b>А ВІН, 3 БОЛОТА ВИТЯГНУТИЙ ВОЗОМ,</b><br />
тепер дивився вже згори униз.<br />
А що б піти до голови по розум, —<br />
кого рятуєш? Ворога?! Спинись!</p>
<p>Хай би захряс у тому жабуринні.<br />
Хай би послухав співи комарині.<br />
За ним і Конєцпольського туди.<br />
Вичісував би раків з бороди.</p>
<p>Так ні ж. Я дав їм вийти звідтіля.<br />
Я не хотів принизить короля!</p>
<p>От і живу, як цурка в смолоскипі.<br />
Себе картаю в пам’яті живій. —<br />
Чого ж ти їх не вистріпав на Стрипі?<br />
Тепер би не програв на Пляшовій!</p>
<p><b>ВСЕ ВИНЕН Я. ЗА ВСЕ. У ВСЬОМУ.</b><br />
Не штука битву розпочати.<br />
І першу битву, й другу, й сьому, —<br />
все мусив я передбачати.</p>
<p>Я ж так був употужнився на ляха!<br />
За ці роки я так їх перетряс!<br />
Чому ж не взяв я шапку Мономаха<br />
у свій найвищий, в зоряний свій час?!</p>
<p>Коли вступив у Київ я комонно —<br />
Після Пиляви, після Жовтих Вод —<br />
мене ж вітали малиновим дзвоном,<br />
мене ж Мойсеєм називав народ!</p>
<p>Чому ж не взяв я владі притаманного?<br />
Коронуватися в ті дні<br />
на Теодора Начертанного<br />
було начертано мені!</p>
<p>Почесним правом — волею народу.<br />
Таке не снилось вичахлим родам.<br />
А цар московський, він якого роду?<br />
Він що, з князів? Я сам герба “Абданк”!</p>
<p>У них там Боголюбський,<br />
у них тверські та клязьминські.<br />
Романова знайшли десь, одмили од грязі.</p>
<p>А в мене за плечима король Данило Галицький!<br />
А в мене за плечима всі Київські князі!</p>
<p>От і сиджу, дивлюся на вали.<br />
Каміння скель — оце мої всі трони.<br />
Над королями страж несуть орли.<br />
А наді мною каркають ворони,</p>
<p><b>АЛЕ Ж ЯКА НАД РІЧКОЮ СТРОМА!</b><br />
Обличчя скель пооране віками.<br />
Тут нізвідкіль і приступу нема.<br />
Її не візьмеш голими руками.</p>
<p>Згадав степи… Молочну, Янчекрак.<br />
Не те що цей мурований задвірок.<br />
А про корону це я так.<br />
Мені в короні змалечку цар Ірод.</p>
<p><b>ШРАМКО ПРИЙШОВ.<br />
ПРИНІС НЕДОБРІ ВІСТІ.</b><br />
Мені тепер не йде із голови,<br />
як полонених, а не менш як двісті,<br />
учора вранці полем провели.</p>
<p>Вони ішли, прив’язані до коней.<br />
Одному ткнув хоч хліба у рукав.<br />
Не дав жовнір благословить іконою,<br />
а він же сина серед них шукав!</p>
<p>НАД ВАЛОМ ПРОЛЕТІЛО ВОРОННЯ.<br />
Закаркало, крильми залопотіло.<br />
Аж дріж пішов по шкірі у коня.<br />
Мабуть, він знав, куди воно летіло…</p>
<p><b>Я ЗАВЖДИ ПЕРШИЙ БИТВУ ПОЧИНАВ.</b><br />
Вони на нас посунули, я вдарив.<br />
Початок був для мого війська вдалий,<br />
і йшлось до перемоги конче нам.</p>
<p>і стелився в полі як у пісні.<br />
Гусарам крил вже не тримав хребет.<br />
Вже в небі знаки їм були зловісні.<br />
Вже їхні коні їли очерет.</p>
<p>Уже ядром черкнуло короля.<br />
Уже Потоцький у сідло не втрапив.<br />
Уже Пшепюрський з лівого крила<br />
рвонув навтьоки, загубивши прапор.</p>
<p>Пани вже геть поникли головами.<br />
А хто й на Краків нищечком потяг.<br />
Король їх кляв корчемними словами.<br />
А Єремія кликав до звитяг.</p>
<p>Над ким звитяги? Над своїм народом?!<br />
Князь Єремія з Вишневецьких родом!</p>
<p><b>НЕНАВИДЖУ ПЕРЕВЕРТНІВ. ЦЕ КОДЛО,</b><br />
Мабуть, не менш, ніж вороги, нашкодило.</p>
<p>Колись ішли під інші корогви,<br />
То ще душа хоч ятрилася болем.<br />
Жолкевський, гетьман, той, що із Жовкви,<br />
іще молився й плакав перед боєм.</p>

<div>




</div>

<p>А ці уже і вухом не ведуть.<br />
Мед-пиво п’ють і по-чужинськи чешуть.<br />
А ці уже і матір продадуть,<br />
І Україну по світах оббрешуть.</p>
<p>На всіх шляхах линовища гадючі.<br />
Повзли до влади, терлись при дворі.<br />
Відтак з Ревух робилися Ржевуські<br />
і добрі хлопці йшли у Киселі.</p>
<p>В герби їм треба не орла, а змія.<br />
Такі свої чужіші чужини.<br />
Але найгірший, звісно, Єремія,<br />
бундючний син волоської княжни.</p>
<p><b>ТВІЙ ГЕРБ, ВІДСТУПНИКУ ЯРЕМО,</b><br />
в віках чорнітиме окремо.<br />
Не княжим знаком, не орлом, —<br />
твоїм відступницьким тавром.</p>
<p>На цій землі, слізьми политій,<br />
не впишеш кров’ю на гербі —<br />
ні слави Речі Посполитій,<br />
ні слова доброго собі!</p>
<p><b>РОЗП’ЯТО НАС МІЖ ЗАХОДОМ І СХОДОМ.</b><br />
Що не орел — печінку нам довбе.<br />
Зласкався, доле, над моїм народом,<br />
щоб він не дався знівечить себе!</p>
<p>Бо хто б там що про волю не курникав,<br />
свою темноту називавши сном,<br />
бува народ маленький, а — великий.<br />
А ми давно розбовтані багном.</p>
<p><b>ЯК СТРАШНО ЗНАТИ ПРАВДУ БЕЗ ПРИКРАС!</b><br />
Де воля спить, її ще й приколишуть.</p>
<p>За нашу силу пошанують нас.<br />
А наші скарги в комині запишуть.</p>
<p><b>ЗБЛИЖАЄТЬСЯ ТОЙ ДЕНЬ І ТА ХВИЛИНА,</b><br />
той день і час уже не в далині,<br />
коли задзвонить кожна бадилина<br />
нечутним дзвоном — це вже по мені.</p>
<p>Невже мій шлях загубиться у мотлосі<br />
і потьмяніє днів моїх скрижаль?!<br />
Надходить час останньої самотності.<br />
Не все я встиг. Усе не встиг. На жаль.</p>
<p><b>А ВТІМ, ЖИТТЯ ЗБУЛОСЬ. ОББИВСЯ І ОБРАНИВСЯ.</b><br />
І жити міг лиш так, а не інак.<br />
І вів людей. Якщо це знак обранства —<br />
який важкий і невблаганний знак!</p>
<p>Це вже таке — ні стерти, ні зносити.<br />
Моя погибель — мій же оберіг.<br />
Душі моєї грізний Ненаситець<br />
Ще не приборкав ні один поріг.</p>
<p><b>Я — ХТО? Я ГЕТЬМАН СТЕПОВОГО БРАТСТВА.</b><br />
Моє життя не щедре на “віват!”<br />
Я ж не король. Але якщо вже брався,<br />
то мусив цю державу збудувать.</p>
<p>І силу ж мав, і славен був спочатку.<br />
Перемагав у кожному бою.<br />
Чого ж не одяг я ту золоту обичайку<br />
на вільну й горду голову свою?!</p>
<p>Була б у мене влада нестеменна<br />
і династичне древо королят.<br />
І мій народ, дорівняний до мене,<br />
уже ніхто не смів би обмовлять.</p>
<p>Були б у нас і вольності, і право.<br />
І нашу славу множили б митці.<br />
Держава — держить. Бо вона — держава.<br />
У неї скипетр влади у руці.</p>
<p>Але ж, на лихо, я не прагнув трону<br />
Свободи прагнув, честі і ума.<br />
Та й хто гризеться за корону,<br />
у тому величі нема.</p>
<p><b>БУВ ПРИ ДВОРАХ. О ВИШУКАНА ЧЕМНІСТЬ!</b><br />
О хижий блиск золочених шулік!<br />
Вони мені показують ученість.<br />
Я теж, мабуть, не темний чоловік.</p>
<p>Горація читав. Словами золотими<br />
все залягло скарбницею ума.<br />
Врочистий грім високої латини<br />
і мудра в’язь слов’янського письма.</p>
<p>Турецьку знаю, був там у полоні.<br />
Польщизну вчив. Французька на мазі.<br />
Якби мав час, теж міг би написати<br />
галантний лист мадам де Шуазі.</p>
<p>Якби ж ми звичні до таких відвідин.<br />
І шкельцем грати з королівських лож.<br />
Щоб ми були появлені пред світом<br />
в реляціях послів, в опініях вельмож.</p>
<p>Щоб мали свій Версаль. Щоб панство було вчене.<br />
Щоб на жінках блищали коштовності, кольє.<br />
Щоб не до короля, але таки до мене<br />
приїхав той Боплан чи той же Шевальє.</p>
<p>Щоб двір у мене був. Щоб танці відзіґорні.<br />
Щоб з’їхались посли. Щоб цісар гостював.<br />
Щоб був піїт, ділами й духом горній.<br />
Щоб той мені піїт хоч жінку оспівав.</p>
<p>Вона ж у мене що, не гірша королеви.<br />
Її вдягнути в це, і вже “пардон, мадам”.<br />
У них там Фонтенбло. У них герби і леви.<br />
А в нас тризуб князівський. І той же мій “Абданк”.</p>
<p>Щоб сяяв мій палац. Щоб музика і сальви.<br />
Щоб знали етикет. Щоб їли артишок.<br />
А в мене вона що, в садку садила мальви.<br />
Полковникам внесла три миски галушок.</p>
<p>От ми такі і є в очах всії Європи —<br />
козакко, чернь, поспільство для ярма.<br />
Ізгої, бидло, мужики і хлопи,<br />
В яких для світу речників нема.</p>
<p><b>А ЩО У НАС РОБИТЬ ВСЕСВІТНЬОМУ ПІЇТУ?</b><br />
Ні світського письма, ні людяних понять.<br />
Піїти всіх земель говорять всі до світу.<br />
А наші все до себе гомонять.<br />
Ну, а якби нам матінка Оранта<br />
підкинула Верґілія чи Данта?</p>
<p>То й був би він тут за приблуду<br />
і невідомий на весь світ<br />
неодукованого люду<br />
неошанований піїт.</p>
<p><b>МИ — ЛІРНИКИ. МИ ЛЮБИМО ВЕРТЕП.</b><br />
Нам головне — співати про калину.</p>
<p>Іде Шрамко. Он рясою мете<br />
попід горою кольорову глину.</p>
<p>Чи думав я так доживати вік?!<br />
Не втішений ні друзями, ні дітьми.<br />
Ото, мабуть, єдиний чоловік<br />
мені ще вірний. Крім хіба що відьми<br />
та зброяра і джури. Отако.<br />
Ні жить не хочу, ні вина із бочки.<br />
Я тут би вмер, якби не цей Шрамко.<br />
Хоч є принаймні з ким посидіть мовчки.</p>
<p><b>ЧОРНІЮТЬ НАШІ ТІНІ БІЛЯ БРАМИ.</b><br />
Горить багаття. Булькає казан.<br />
І час від часу зависа над нами<br />
коштовностями зір усипаний кажан.</p>
<p>Я чую тишу вперше у житті.<br />
Мені здається іноді, що глухну.<br />
Шугають в пітьму іскри золоті.<br />
Я теж багаття. Погорю і вщухну.</p>
<p><b>ШРАМКО ВСЕ ХОДИТЬ НА ВЕЛИКИЙ ШЛЯХ.</b><br />
Все виглядає сина у полях.</p>
<p>Чутки приносить. А вони невтішні.<br />
Усе як душу побиває шріт.<br />
Старі дуби, дукатами торішні,<br />
крізь чорні пальці дивляться на світ.</p>
<p>Боролись ми. Боролись наші предки.<br />
Вже наших втрат неміряне число.<br />
А знов свободу починай з абетки.<br />
А знову скрізь те саме, що й було.</p>
<p>Те ж саме панство. Утиски, оренди.<br />
Як рік, і два, і три тому, і п’ять.</p>
<p>Стоять ті польські консистенти,</p>
<p>постоєм стали і стоять.</p>
<p>Адам Кисіль там робить якісь скоки.<br />
Як той литовський ціп —<br />
молотить на два боки.<br />
Горить Волинь. Болить Галичина.<br />
Ярема знову людність розпина.</p>
<p>А тут іще з’явився гайдабура.<br />
Як хижий звір, живущий навідруб,<br />
якийсь отаман Лисенко, вовгура,<br />
безвинний люд мордує, душогуб.</p>
<p>Конає край, розірваний навпіл.<br />
І вже вступає в Київ Радзивілл.</p>
<p><b>ВСЕ ЯК У ПРІРВУ. КОРСУНЬ, ЖОВТІ ВОДИ.</b><br />
І що не шлях, то вічний манівець.<br />
От тільки хопим дещицю свободи,<br />
і знову, знову все іде в нівець!</p>
<p>І знов на нас якась лиха година.<br />
І знов свобода зрубана на пні.<br />
Ох, у житті свобода лиш єдина,<br />
одна свобода — та, що у мені!</p>
<p><b>…ПРИСНИЛОСЬ ПЕКЛО. ДИМУ ЧОРНІ ПЕЛЕХИ.</b><br />
Зелений кінь. Ворота. І петля.<br />
І дзвонять, дзвонять, дзвонять,<br />
дзвонять келихи!-<br />
як ті… тоді… в наметі короля…</p>
<p><b>ТАКА МОЯ ПІД ЗОРЯМИ НОЧІВЛЯ.</b><br />
Я вже і снами вбитий наповал.<br />
А м’ята ж тут — смарагдова, вечірня!<br />
Потреш в руках — як дома побував.</p>
<p>Як там тепер? Без неї тьмяні люстра.<br />
Аврукають на ґанку голуби.<br />
Чиясь душа, рожева як пелюстка,<br />
влітає в дім скорботи і ганьби.</p>
<p>Стоїть мій сад з плодами на деревах.<br />
Старшин своїх чекає гетьманат.<br />
І жолоб той на трьох залізних левах<br />
із кільцями — щоб коней припинать.</p>
<p>Та не іржуть вже коні біля брами.<br />
Бо хто приїде, хто їх там припне?<br />
Сумний той дім і темний вечорами.<br />
Нема Гелени. І нема мене.</p>
<p><b>КРАСУНІ ДОЧКИ СКУЧИЛИ ЗА ТАТОМ.</b><br />
А з мене й справді тато був незлий.<br />
Сини мої — Тиміш до шаблі вдатен,<br />
а Юрій до науки, але він ще малий.</p>
<p>Був ще один синочок,<br />
мизинчичок, мазунчик.<br />
А вже таке сміливе — моя, козацька, кров.<br />
Під час того наїзду<br />
загилив, пана влучив.<br />
Його тоді Чаплинський до смерті запоров.</p>
<p>Аж страшно як згадаю. Я мчав несамовито.<br />
Я в Суботів примчався… Ох, сили не стає…<br />
Мій хутір пограбований. Дитя моє убите.<br />
Гелену мою вкрадено. І все вже не моє.</p>
<p>О Січ, козацька мати!<br />
І ти, Великий Луже!<br />
Та будьте ж мені свідками між Богом і людьми,<br />
що був я приневолений хопитись за оружже.<br />
І це кровопролиття тут почали не ми.</p>
<p><b>ЧАПЛИНСЬКИЙ ЩО, ХІБА Ж У НЬОМУ СПРАВА?</b><br />
Наддуристий панок, хапкий на свіжину.<br />
Законом шестипазурного права<br />
забрав мій хутір і забрав жону.</p>
<p>І сина в смерть забив.<br />
Де бігав мій хлопчина,<br />
Я вже застав лиш кров на спориші.</p>
<p>Чого не бачив досі я очима,<br />
побачив раптом саднами душі.</p>
<p>Ото мій край, ото — під нагаями!<br />
Ото вони, трикляті, а то — ми.<br />
І доки править панство з холуями,<br />
добра не буде людям і з людьми.</p>
<p>Так ті вельможні, футрами підбиті,<br />
за три віки далися нам взнаки! —<br />
станцьовані, оспалі, перепиті,<br />
пихами набахтурені панки.</p>
<p>Для них законів не було й нема.<br />
Вони усі в грабунках одностайні.<br />
То Шемберк в мене відібрав млина.<br />
То Долґерт взяв коня з моєї стайні.</p>
<p>Та все плетуть якісь підступні сіті,<br />
та все лаштують засідки мені.<br />
Не був безпечен вже ніде на світі —<br />
ні дома в себе, ні в Чигирині.</p>
<p>То спалять скирту. То націлять жерла.<br />
То серед ночі зчинять га-ла-ла.<br />
Аж перша жінка і злягла, і вмерла,<br />
і тиху душу Богу віддала.</p>
<p><b>Я ОПИНИВСЯ У ВЕЛИКІЙ СКРУТІ.</b><br />
Минає рік — він знову за старе.<br />
Чаплинському сподобався мій хутір.<br />
Не оддаси — наїздом забере.</p>
<p>Чаплинському сподобалась Гелена.<br />
Чаплинському сподобався мій дім.<br />
Він все одніме — і не тільки в мене.<br />
У всіх одніме — і не тільки він.</p>
<p>І треба гнати всю оту ватагу.<br />
Звільнятись треба від того звір’я.<br />
Якщо вже я дізнав таку зневагу,<br />
то як живуть безправніші, ніж я?!</p>
<p><b>ДО СУДУ ВДАВСЯ. ТА ПРОДАЖНІ СУДДІ.</b><br />
Мене ж було й посаджено в тюрму.<br />
А там, в тюрмі, у тиші на відлюдді,<br />
є час про все помислити уму.</p>
<p>Дарма сміявся ворог мій єхидно.<br />
І перемогу празнував. Дарма.<br />
Воно з-за ґрат свободу краще видно.<br />
То добрий вишкіл іноді — тюрма.</p>
<p><b>АЛЕ Ж ГЕЛЕНА! БОЖЕ МІЙ, ГЕЛЕНА!</b><br />
Уже чужа, Чаплинського жона, —<br />
а потайки приходила до мене,<br />
приносила у кухлику вина.</p>
<p>Вона йому належала з принуки.<br />
Сама казала — силою взяли.<br />
Як я крізь ґрати цілував ті руки,<br />
які мені той кухлик подали!..</p>
<p><b>Я ВТІК З ТЮРМИ. МЕНІ ПОМІГ ТОЙ ШЛЯХТИЧ,</b><br />
який мене стеріг. Стеріг мене й прозрів.<br />
І я пішов на Січ.<br />
Помчав тим самим шляхом,<br />
що змалку знав при сонці й при зорі.</p>
<p>Віки з віками в небуття відцокали<br />
у вічних ловах правди і добра.<br />
А запорожці все сидять як соколи<br />
на чортомлицькім рукаві Дніпра.</p>
<p>Приїхав я не пишним, не маєтним.<br />
Признали враз, зібрались козаки.<br />
Ударив дзвін. Мене обрали гетьманом.<br />
І почалося. Я повів полки.</p>
<p><b>НЕ ТЕМНИЙ БУНТ, НЕ ЧОРНЕ ВІРОЛОМСТВО</b><br />
не на розбій нагострені шаблі,<br />
не ради слави і не задля помсти, —<br />
а за свободу рідної землі!</p>
<p><b>МЕНІ КЛЕЙНОДИ, СПРАВДІ, ДАВ КОРОЛЬ.</b><br />
Він ще вважав, що я його підданець.<br />
Так нам судилось. В пеклі наших доль<br />
не знаєш сам — ти бранець чи обранець.</p>
<p>О, не забуду, доки і живу,<br />
і той майдан, і ті дерева з інеєм.<br />
Мені дали козацьку корогву<br />
і привілеї з королівським іменем.</p>
<p>З гармат смальнули, сніг сипнув з гілля.<br />
Я тішився клейнодами своїми.</p>
<p>Але чому — імено короля,<br />
а не ім’я священне України?!</p>
<p>Гарматний грім одгуркотів і стих.<br />
Приймав послів я у своїй господі.<br />
Пили вино із кубків золотих,<br />
воно було гірке мені на споді.<br />
Я ту гіркоту заливав вином.<br />
Пив за здоров’я їхнє. А Гелена<br />
люльки нам набивала тютюном.<br />
І я димів, як попіл Карфагена.</p>
<p>Вони не знали, що в моїй душі.<br />
Чи вдячен я за ласку королівську.<br />
Біля гармат стояли гармаші.<br />
Мені не спалось. І не спалось війську.</p>
<p><b>НЕ ВИПРОСИВ. НЕ ВКРАВ. НЕ ЗБОГАРАДИВ.</b><br />
Узяв свободу, приналежну нам.<br />
Дивуйся, світе, я ще їх і зрадив!<br />
А що я, власне, винен тим панам?</p>
<p>Настав мій час, і я задав їм хлости.<br />
Хіба я раб, щоб жити з їх щедрот?<br />
Для них я — вождь збунтованого хлопства.<br />
Для мене я — замучений народ.</p>
<p>Всі люблять Польщу в гонорі і в славі.<br />
Всяк московит Московію трубить.<br />
Лиш нам чомусь відмовлено у праві<br />
свою вітчизну над усе любить.</p>
<p><b>МІЙ ДВІР В ЧИГИРИНІ, АВЖЕЖ, НЕ ФОНТЕНБЛО.</b><br />
Там плющ не повивав мережані альтани.<br />
Троянди не цвіли. І часу не було<br />
довбати в скелі голубі фонтани.</p>
<p>Був замок весь у прорізах бійниць.<br />
З глибин камінних добували воду.<br />
І замість всіх придворних таємниць<br />
було єдине — мрія про свободу.</p>
<p>НЕ протирав паркети шалапут.<br />
Не шаруділо сукнями жіноцтво.<br />
І жоден з дипломатів, ниткоплут,<br />
Не мав де показать своє пустомолотство.</p>
<p>І не було алей на променад.<br />
Ні вишуканих вин, ні пундиків, ні печив.<br />
При Бродах взявши сорок п’ять гармат,<br />
я ними Чигирин ще більше убезпечив.</p>
<p>Були полки і зброя розмаїта.<br />
Залоги скрізь, і тут, і за Дніпром.<br />
А нам би ще мислителя, піїта,<br />
щоб володів — як шаблею — пером!</p>
<p><b>МОЛЮСЯ НАШІЙ ПРЕСВЯТІЙ ПОКРОВІ.</b><br />
благослови і пера, і шаблі!<br />
Бо лиш народи, явлені у Слові,<br />
достойно жити можуть на землі.</p>
<p><b>Є ЧУТКА — ВИШНЕВЕЦЬКИЙ НАСТУПА.</b><br />
Грабує край, лишає пустовщину.<br />
Яка його неправедна тропа —<br />
щоб наступать на власну батьківщину!</p>
<p>Король, султан, визискувач, торгаш,<br />
гнобитель, кат, загарбник войовничий —<br />
то все чужі. А Вишневецький — наш.<br />
І ось тому для мене він найгидчий.</p>
<p>Він од князів веде свій родовід.<br />
Являє віть шляхетну і відому.<br />
У нього жінка з роду Радзивілл.<br />
У нього мати — Могилянка з дому.</p>
<p>Був прадід славен в нашому краю.<br />
А цей як звір, душа без покаяння.<br />
Я не борюся з ним — протистою!<br />
Воно смертельне, це протистояння.</p>
<p>Йому тепер без мене, ясно, рай.<br />
Нема кому із нього пір’я драти.<br />
Повзявши намір визволити край,<br />
О як я міг ганебно так програти?!</p>
<p><b>ТЕПЕР ДОВІКУ НА МЕНІ ТАВРО.</b><br />
Не одмолю і в чорній власяниці.</p>
<p>У сні я переплив Дніпро.</p>
<p>Але чомусь причалив до гробниці.</p>
<p><b>ВТОМИВСЯ. ЗАНЕПАВ. ЗНЕВІРИВСЯ. ПІДДАВСЯ.</b><br />
Зрадіють вороги, що вмер в такій ганьбі.<br />
Не маю права вмерти. У тому ж і біда вся —</p>
<p>при владі чоловік належить не собі.</p>
<p>Але над ким, над ким, над ким</p>
<p>тепер я в світі владен?!</p>
<p>Самотній чоловік, я дуже безпораден.</p>
<p>Вже в небі зорі висіяли мак.<br />
Дорога спить над ставом очеретяним.</p>
<p>Відпоясавши шаблю, ти вже так —</p>
<p>іще людина, але вже не гетьман.</p>
<p>Звикати важко. Жаль гнітить людину.<br />
У славі й шані був я ще торік.<br />
Та що таке? Ні вогника ж, ні диму,<br />
А вранці знову півень — кукурік!</p>
<p>Верба зігнулась як стара прочанка.<br />
Невже хтось є на згарищах села?<br />
Хоч би яка вродлива підзамчанка<br />
Мені води у кухлику внесла.</p>
<p>Оце таке. Ні дому. Ні жони.<br />
Стара фортеця. Сови. Кажани.</p>
<p><b>ЧОГО Я ТУТ? КРІЗЬ КІГТІ ЧАГАРИН</b><br />
шукаю обрис втраченого храму.<br />
Я маю свій гетьманський Чигирин.<br />
Але мені не відчинили браму.</p>
<p>Я маю дім і церкву Ілиї.<br />
Маєток маю, землю свою отчу.<br />
Але там все нагадує — її.<br />
Ввійти в ту браму я і сам не хочу.</p>
<p><b>ЗАГЛЯНУВ СПОГАД У ВІКОНЦЕ МИТІ.</b><br />
Згадалося життя моє — тамте!<br />
Ружова пані в синім оксамиті,<br />
шитво на грудях біле й золоте.</p>
<p>Моя Гелена… Не моя Гелена…<br />
Я вже не мав ні вольностей, ні прав.<br />
Ту жінку спершу викрали у мене,<br />
а потім я оружно відібрав.</p>
<p>І може, це було переступом,<br />
і нас осудять в небесах, —<br />
у храмі Божому, всечесному,<br />
нас обвінчав Іоасаф.</p>
<p>Чеснот владика незліченних,<br />
з Корінфа мав високий сан.<br />
Він був людина — не із чемних<br />
і не співав мені осанн.</p>
<p>Але він був і піп, і воїн.<br />
Священик був на грізний час.<br />
Він був поставою достоєн.<br />
Він пастир був, і добре пас.</p>
<p><b>ВІН ДУЖЕ БУВ ЗНАЧНИЙ. СВОЄ ЩОСЬ МАВ НА ДУМЦІ.</b><br />
Носив коштовний хрест на срібнім ланцюгу.<br />
Панів благословляв із Рима папський нунцій.<br />
Стояло їхнє військо коліном в пилюгу.</p>
<p>Той папський посланець амбітні мав інтенції<br />
Врочисто говорив, аж мліли вусачі.</p>
<p>Той нунцій роздавав полякам індульгенції.<br />
А наш Іоасаф усе святив мечі.</p>
<p><b>ШРАМКО ДЕСЬ ЧУВ, ЩО ВІН ПОЛІГ ЯК ЛИЦАР.</b><br />
Первосвященик мій, в миру анахорет.<br />
Душпастир і козак, єдиний у двох лицях,<br />
коли нас відтіснили, він вийшов наперед.</p>
<p>Він їх спиняв хрестом. Він заклинав.</p>
<p>                  І джура</p>
<p>не встиг його прикрити, бо ворог осадив.<br />
І найманець, чужак, якась продажна шкура,<br />
мечем йому той хрест у груди вгородив.</p>
<p>Він так там і лежав.<br />
І в день свого тріумфу, —<br />
розказував Шрамко як чув із людських вуст, —<br />
туди прийшов король і зняв свого треуха:<br />
серед мерців лежав у митрі Златоуст.</p>
<p>І навіть <b><i>цей</i></b> король збагнув тієї миті,<br />
<b><i>хто</i></b> перед ним лежить,<br />
І повелів перстом —<br />
от цього поховати — із почестями, в митрі.<br />
У повнім облачінні, з проламаним хрестом.</p>
<p><b>ШРАМКО — ЦЕ ЧОЛОВІК НЕПОКАЗНИЙ НА ВРОДУ.</b><br />
Худий і хоровитий, і не мужицька кість.<br />
Цей був би нездолящий для битви, для походу.<br />
А щось та щось нам прийде з містечка розповість.</p>
<p>— Оце недавно у один повіт<br />
приїхав проповідник, єзуїт.<br />
Таку цвітасту казань говорив.<br />
За нашу мову нас таки й вкорив.<br />
Він говорив польщизною рекомо,<br />
що люд говорить хтозна по-якому.<br />
Що мова ця погана і невдатна,<br />
для філософій різних непридатна.<br />
Що це наріччя, як йому здається,<br />
для вчених слів ніяк не надається.<br />
Що з тої мови, попри всі старання,<br />
лише одна невіжа і блукання.</p>
<p>Вони вважають мову нашу бідною<br />
і нас вважають темними людьми.<br />
Але ж, диви, найпершу в світі Біблію —<br />
слов’янську — миру появили ми!</p>
<p>А інший раз постояв біля брами,<br />
потупкався, почухавши брову.<br />
— Вже, — каже, — десь і гетьмана обрали.<br />
Уже й не одного. Розломлять булаву.</p>
<p><b>РОЗЛОМЛЯТЬ. ПІДГРИЗУТЬ. ЯК МИША, ЯК ПОЛІВКА.</b><br />
Всі хочуть булави, всі борються за власть.<br />
Та й буде булава — як макова голівка.<br />
Отак поторохтять, і знову хтось продасть.</p>
<p>Не той, так той. Там зрада, там злодійство.<br />
Там вигнали Сомка, обрали слимака.<br />
Там наливайківці побились з лободівцями.<br />
Там ті об тих зламали держака.</p>
<p>Все хтось про когось вигадає байку.<br />
Усі ворота чорні від смоли.<br />
Ті шило проміняли вже на швайку,<br />
А ті в орли Тетерю призвели.</p>
<p>Там вибрали якогось чоловічка<br />
і думають, що це вже Вифлеєм.<br />
Ще й прізвище хороше — Заплюйсвічка.<br />
Отак одне одного й заплюєм.</p>
<p>Отак воно і йдеться до руїни.<br />
Отак ми й загрузаємо в убозтво.<br />
Є боротьба за долю України.<br />
Все інше — то велике мискоборство.</p>
<p><b>…НЕМАЄ ВЛАДИ — І НЕМА ТУРБОТ.</b><br />
Нехай за неї б’ються, на здоров’я.<br />
Вони гадають: булава — клейнод.<br />
А булава, між іншим, це ще й зброя.</p>
<p>Приміром так. Посли від короля.<br />
Ішлось про мир, захрясло в преріканні.<br />
Хоч би й від турка чи від москаля,<br />
хоч би там що, — посли недоторканні.</p>
<p>Але ж юрба не чує моїх слів.<br />
Реве козацтво, шаленіє: “Зрада!”<br />
На ґанок тисне, шарпає послів.<br />
Юрба у люті — то вже не громада.</p>
<p>Зчинилась бійка. Виходу нема.<br />
Послів тих скільки, а юрби зо двісті.<br />
Накоять лиха не з добра ума.<br />
То я за булаву й передніх двох на місці.</p>
<p>Затихло враз. А то вже й за стрільбу.<br />
Комусь уже і крові заманулось.<br />
Я булавою прорубав юрбу.<br />
Посли пройшли. Громада схаменулась.</p>
<p><b>ЯК Я ВТОМИВСЯ БУТИ ВСЕ НА ЛЮДЯХ!</b><br />
Важке це діло — влада, булава.<br />
То вони люблять, то вони не люблять.<br />
Та всяк тебе ще й брудом облива.</p>
<p>Умри за них, і то їм буде мало.<br />
Усе віддай — обізвуть хитруном.<br />
Видать, це наше неподільне право —<br />
своїх гетьманів обкидать багном.</p>
<p>Ось я тут вийду на дозірну вежу<br />
та понавколо подивлюсь.<br />
І ні від кого не залежу.<br />
І тільки Господу молюсь.</p>
<p><b>Я КІНЬ. Я НЕ ТЯГЛО. Я ДОБРОЇ ПОРОДИ.</b><br />
Як борозенний віл — тягну, тягну, тягну.<br />
О Боже мій! А в світі ж є народи,<br />
своїм великим знаючі ціну.</p>
<p>А тут, добивши слово до сколотин,<br />
Всяк хоче правду виказать свою.<br />
І я, обляпаний болотом,<br />
В чиїх очах невронений стою?</p>
<p><b>НЕ ЗВИКЛИ ДУМАТЬ, ЗВИКЛИ ГОВОРИТИ.</b><br />
Кричати звикли — “слава” та “ганьба”.<br />
Злиденний дух, прикутий до корита,<br />
лише ногами правду розгріба.</p>
<p><b>ДУША ЗАХРЯСЛА В ЦЬОМУ ХОМУТИННІ,</b><br />
де лиш горби вклоняються горбам.<br />
Як там я вчив ще змалку по-латині:<br />
“Гублю себе, коли служу рабам!”</p>
<p><b>НЕ ПЕРЕСЛІДУЮТЬ МЕНЕ<br />
ВИДІННЯ ЛІТ МОЄЇ СЛАВИ.</b><br />
Хіба що, може, трохи кави.<br />
А весь той блиск, ті златоглави,<br />
усе те пишне і гучне<br />
не переслідує мене.</p>
<p>Я в ці руїни душу доволік.<br />
Тут, певно, вже й кінчатиму свій вік,<br />
повержений чужими і своїми.<br />
А нащо всі ті спогади здались?<br />
Це як спитать:<br />
чи сниться цим руїнам —<br />
вони були фортецею колись!</p>
<p><b>УСЕ МИНУЛО, НАЧЕ СОН ЗНИКОМИЙ</b><br />
Життя за мною браму зачиня.<br />
Я вже й обжився. Маю троє коней —<br />
<i>ЗЕЛЕНИЙ КІНЬ</i> і наші два коня</p>
<p><b>ВЖЕ Й ДЖУРА МІЙ ДО ТИШІ ТУТ ЗВИКАЄ.</b><br />
І коні забувають про сідло.<br />
Кажу: — Іди. Вона ж тебе чекає.<br />
Дорогу не забув? Утрапиш в те село?</p>
<p>А він мовчить і держить страж ночами.<br />
А він мовчить, затявся раз на все.<br />
То десь сомів наловить під корчами,<br />
то зайця десь вполює принесе.</p>
<p><b>МЕНІ ЦЯ ТИША ЯК МОЯ ТРУНА.</b><br />
Дивлюся в ніч. Ні виходу, ні входу.<br />
І тільки тихо лопнула струна<br />
десь на бандурі на суху погоду.</p>
<p><b>ПРОЙШЛИ ДОЩІ — ЗАМУЧИЛО СПЕКОТОЮ.</b><br />
Душа гортає тисячі причин.<br />
І чим я, чим я, чим<br />
поразку цю спокутую?<br />
Свою провину виправдаю — чим?!</p>
<p>Що зброя в короля не те що наші пристрої?<br />
Що в нього Хубальдт, Страус, Радзивілл?<br />
А я мав жменьку турків із Силістрії<br />
та Тугай-бей ногайців нам привів.</p>
<p>Що хан Гірей не кращий із Гіреїв?<br />
Татари добрі воїни. А він —<br />
аби набрать невільниць для гаремів.<br />
Це хан-здобичник, воїн не для війн.</p>
<p>Що наше поле тужить за сівбою?<br />
Що коні харапудяться в грозу?<br />
Що в тих походах — поки діждеш бою —<br />
возами хворих з табору везуть!</p>
<p>Що я мав привід для тяжких суґестій?<br />
Що чув прилюдне глузування й сміх?<br />
Принижений, покривджений на честі,<br />
я переможцем бути вже не міг.</p>
<p>Що був туман? Що третій год розруха?<br />
Що військо потерпало від дощу?<br />
Кому скажу і хто мене послуха?<br />
Чи ж думав я, що край занапащу?!</p>
<p><b>ДУМКАМИ ЗА НІЧ ДУШУ НАТОМИВ.</b><br />
Ліси шумлять, моє зелене віче.<br />
І знов той самий півень-будимир.<br />
Села нема, а півень кукуріче.</p>
<p>Ізвідки б то? Усе ж тут поруйноване.<br />
Нема притулку півню ані псу.<br />
Лиш дикі звірі в заростях зіноваті<br />
незриму здобич іклами пасуть</p>
<p>Та кози, недострелені панами,<br />
усе ще ходять вільно табунами.</p>
<p>Стоїть в підзамчі здичавілий сад.<br />
Двори стоять вже не двори, а згадка.<br />
Було село димів на п’ятдесят,<br />
тепер хоча б одна-єдина хатка!</p>
<p>Лиш на хресті зотлілий вже рушник<br />
кудись летить у вирій піднебесний<br />
Знущання. Знищення. І зник<br />
народ замучений і чесний.</p>
<p><b>ЦЯ ТІНЬ ВІКІВ — ФОРТЕЦЯ НАД ЯРАМИ.</b><br />
Учора обійшов її кругом.<br />
Надибав хатку. Дві віконні рами<br />
обтягнуті свинячим бордюгом.</p>
<p>На живоплоті глечики взірчасті.<br />
В подвір’ї світить ребрами гарба.<br />
І курка глинястої масті<br />
вівсяне триння розгріба.</p>
<p>А ось і той, що будить мене вранці.<br />
Тут навіть пес на мене загарчав.<br />
Це, значить, я. А це мої підданці —<br />
єдиний позосталий тут гончар.</p>
<p>Дідусь бурчить, як завше дідугани.<br />
Що все не так, не те що в давнину.<br />
Верстат свій крутить босими ногами.<br />
Гладущики сміються на тину.</p>
<p>В городі піч, на гудинні череп’я.<br />
Старенька хата, крита очеретом.</p>
<p>І каже дід: — Оце вже ледь ходжу,<br />
а ще кручу оцього обертаса.<br />
Колись, було, конячку запряжу<br />
та й повезу у Паволоч на Спаса.</p>
<p>Тепер уже нема тих ярмарків.<br />
Тих діточок, того земного раю.<br />
То я оце їм пищики роблю<br />
та й сам собі у ті свистульки граю.</p>
<p>Котрий вже рік ні горнятка не спродав.<br />
А ти звідкіль? По ділу чи гульма?<br />
Ге, — каже, — гарні свищики, а спробуй.<br />
Ну, але що ж, коли дітей нема.</p>
<p>То я в нього купив. І не сказав, що гетьман.<br />
Посиділи. Садок. Листочки шелестять.<br />
А що, якби впізнав? То так би мене гетьнув!<br />
Мені те Берестечко ніколи не простять.</p>
<p><b>І САМ Я НЕ ПРОЩУ СОБІ САМОМУ.</b><br />
Це також промине? Як кажуть: о-ля-ля!<br />
Отут ти помилився, премудрий Соломоне.<br />
Поразка — це поразка. Вона нас істребля.</p>
<p><b>ПО Я ТЕПЕР? НАЙНИЖЧИЙ ІЗ НАЙНИЖЧИХ.</b><br />
Одна поразка — і пропало все.<br />
Вже що ж мені робить, хіба свистіти в свищик<br />
та їсти той куліш, що відьма принесе.</p>
<p><b>АЛЕ Ж ВІН БУВ, ТОЙ КОРСУНЬ, ТА ПИЛЯВА!</b><br />
Я виграв би ще тисячу Пиляв!<br />
Моя рука, чого ж ти стала млявою?<br />
Мій розуме, чого ж ти занепав?</p>
<p>Де моя добра слава у народі?<br />
Я вже як прах своїх сороковин,<br />
Мене кляли на Масловому Броді.<br />
Мені уже не вірить Чигирин!</p>
<p>Мене вже можна голими руками.<br />
Пора міняти шаблю на патик.<br />
О де ж мої полковники з полками?<br />
Де мій Богун, Пушкар і Джеджалик?!</p>
<p>Де слів моїх пекучі атраменти?<br />
Моєї долі не глухі кути?!<br />
Мені вже так. Мені вже або вмерти.<br />
Або воскреснуть і перемогти.</p>
<p><b>ДРУГІ ПІВНІ ПІЮТЬ. ОЧІ СОЛОВІЮТЬ…</b><br />
Й ой, та як сісти та подумати — думи посивіють.</p>
<p>Україно, Великомученице, зоре моїх нещасть!<br />
Де сини твої, мамо?.. Тільки руки ламати.<br />
Один за тебе умре. Другий тебе продасть.<br />
Третій не знає, хто його мати.</p>
<p>Один за тебе умре!.. Другий тебе продасть..<br />
Третій не знає, хто його й мати!</p>
<p>Гей, та як сидів же я у хана під вартою,<br />
та вартували мене татарове.<br />
А один такий синьоокий,<br />
і лице таке тонкоброве.</p>
<p>То я й кажу йому: — Синку!<br />
Ану ж подивися на оте поле.<br />
Отам твою матір вели Чорним Шляхом.<br />
Отам, над тими кручами,<br />
їй рученьки викручували.<br />
Співала ж вона “Котка” над тобою.<br />
Тулила до серця, навчала казати: “Мамо”!<br />
А “тато” не вчила, плакала.<br />
Як там тебе — Гасан, Мехмет, Алі?<br />
Тебе ж приніс лелека на крилі!<br />
Оце ж ти чуєш мову не чужу.<br />
Ти розумієш, що тобі кажу?</p>
<p>Мовчить. Дивиться. Повертає до мене списа.<br />
А я кажу: — Та забери свою залізну штрикавку!</p>
<p>Я ж не тікаю.<br />
Це ж земля твоєї матері!<br />
Невже ти сам мене не відпустиш?!</p>
<p>Та так легенько одвів його спис рукою.<br />
Й ой, та як крикне ж він вовчим голосом!<br />
Татари збіглися, обступили.<br />
А він мене списом припер до намету<br />
та так суверделить мені у груди,<br />
щоб татари ж бачили,<br />
що він татаріший!<br />
А я балакав із тобою ще,<br />
кліщак, перевертень, убоїще!<br />
Син полонянки, татарчук.<br />
Насіння чорної забави.<br />
Ти не людина, ти — ярчук.<br />
Собака з вовчими зубами!</p>
<p>А очі що ж? Це тільки масть.<br />
Хоч би ж не думать, задрімати…<br />
Один за неї умре. Другий її продасть.<br />
Третій не знає, хто його й мати…</p>
<p><b>СТРАШНА ЦІНА ВОРОЖОЇ НАВАЛИ.</b><br />
Терни як люди. Люди як терни.<br />
Отак ми пожурились, отак ми й поспівали.<br />
І я без голосу, й бандура без струни.</p>
<p><b>АЖ ОСЬ НАРЕШТІ ТАМ, УДАЛИНІ,</b><br />
з’явилась ніби цяточка єдина.<br />
Два дні дивився — ну то йде чи ні?<br />
А то будяк. Я думав, що людина.</p>
<p><b>ЯКА САМОТНІСТЬ! З ТЕМРЯВОЮ ЗЛИВСЯ.</b><br />
Мене нема. Я згарище. Я дим.<br />
Приходив дощ, пошепотів із листям;<br />
Та й знов нікого, знову я один.</p>
<p>Десь виє пес. І каркає ворона.<br />
Внизу туманом дихають яри.<br />
Бійниці мружить башта оборонна.<br />
Смутні мої самотні вечори.</p>
<p>Оце вже й все. Отут я і причалю.<br />
Принижена душа не піднімає віч.<br />
Допалюю життя. Останній хмиз печалі<br />
потріскує, горить в мою високу ніч.</p>
<p><b>О КИМ Я БУВ І КИМ ЗРОБИВСЯ НИНІ!</b><br />
Куди подів життя своє одне?<br />
Цей білий сніп душі,<br />
який горить в людині,<br />
його ж ніякий вітер не задме!</p>
<p>Чи я не справдив сподівання Долі,<br />
що так вона розгнівалась?<br />
Однак,<br />
коли я вчився у латинській школі,<br />
був знак мені, і дуже дивний знак.</p>
<p>Ми всі гуляли, вийшли на подвір’я,<br />
школярики, ну, років, може, сім,<br />
і раптом — вихор, я і сам не вірю,<br />
та не могло ж привидітися всім! —<br />
здійнявся вихор, засліпивши вічі,<br />
зривав покрівлі, дуба розщепив, —<br />
обніс мене довкруж костьолу тричі<br />
й поставив там, ізвідки й підхопив.</p>
<p>Отці-ієзуїти хитали головою.<br />
Шептали і молились, і ставили свічу.<br />
А одному привидівся я навіть з булавою,<br />
що я, мовляв, як виросту, то й Польщу облечу.</p>
<p><b>ЧИТАВ Я ЗМАЛКУ ПЛІНІЯ І ПЛАВТА.</b><br />
Науку ніжних слів явив мені Катулл.<br />
Ще з юних літ мені відкрилась правда,<br />
а вже пізніше підійшла впритул.</p>
<p>І повстав. Душа спитала — доки?!<br />
Втопили край у підлості і злі.<br />
І я сказав: чужинці, дайте спокій.<br />
Не сійте зради на моїй землі.</p>
<p>Уже і так насіяно. Вродило.<br />
Вже не бере ні плуг, ані коса.<br />
А ми ще є. І то найбільше диво,<br />
що цей народ іще раз воскреса.</p>
<p><b>Я РІД СВІЙ НЕ ПОНИЗИВ.<br />
І НЕ УРВАВ Я РОДУ.</b><br />
Хотів, щоб син був гідний моєї булави.<br />
А відьма все ворожить. На віск. На жар. На воду.<br />
Все щось мені вишіптує то з рук, то з голови.</p>
<p>Ох, вишепчи мені не старощі, не болесті.<br />
Пекельні мої спогади, кипиш як у смолі.<br />
Ох, вишепчи мені мій біль з моєї совісті!<br />
І вишепчи Гелену під брамою в петлі…</p>
<p><b>НАЙБІЛЬШ БОЮСЬ, КОЛИ У СНАХ</b></p>
<p><b>МЕНІ З’ЯВЛЯЄТЬСЯ ГЕЛЕНА.</b></p>
<p>І я тулю те тіло крижане.</p>
<p><i>І КІНЬ ТОЙ МЧИТЬ.<br />
ТОЙ САМИЙ КІНЬ ЗЕЛЕНИЙ<br />
І КІНЬ ТОЙ МЧИТЬ…<br />
КОЛИСЬ НАЗДОЖЕНЕ…</i></p>
<p><b>ЖИТТЯ — ТО Є ЖИТТЯ, ТЯГНУТИ МУСИШ ЛЯМКУ.</b><br />
Коли я був дитя, я ріс в Олеськім замку.</p>
<p>Тепер мені кінець. Життя мене скасує.<br />
Руйновище фортець найбільш мені пасує.</p>
<p>А там, а там, а там! Такі були простори.<br />
Ліси були як храм. Фотелі як престоли.</p>
<p>І загадки свічад, і мури, і вікно.<br />
І ще ні зрад, ні втрат. І радощів без ліку.</p>
<p>Давно і дивно. Дивно, як давно.<br />
Ще тільки вчора, а уже піввіку.</p>
<p><b>МЕДОВІ ПУЩІ, ЛИПОВИЙ НАМЕТ.</b><br />
Ліси в лісах, і що там за лісами?<br />
У цих новий король.<br />
У тих новий Мехмет.<br />
А в нас біда та сама і та сама.</p>
<p>Не пощастило нашому народу.<br />
Дав Бог сусідів, ласих до нашесть.<br />
Забрали все — і землю, і свободу.<br />
Тепер забрати хочуть вже і честь.</p>
<p>Ми вже мов корінь для чужої брості.<br />
чужинських понаклепано гербів.<br />
Тепер у нас господарями гості,<br />
вони людей тут мають за рабів.</p>
<p>Сусіди з півдня теж кривоприсяжні,<br />
З ордою прийде помагати хан, —<br />
з них має всяк сириці десять сажнів,<br />
щоб тут же й людність брати на аркан.</p>
<p>Сусід північний, хижий і великий.<br />
Дрімучий злидень, любить не своє.<br />
Колись у греків Янус був дволикий.<br />
А в цих орел двоглавий. Заклює.</p>
<p>Оце таке — якщо не там, то звідтам.<br />
Гінці прибудуть — снились лебеді.<br />
Московський дяк знімає шапку літом<br />
чи так і ходить в шапці й бороді?</p>
<p><b>БУЛО, ПРИЇДЕ, ОД ЦАРЯ ВДОСТОЄН,</b><br />
все до Москви схиляє на поклін.<br />
А прізвища! Неплюєв. Портомоїн.<br />
Старухин. Єхинєєв. Бутурлін.</p>
<p>Та все усіх об’єднують, та з миром.<br />
Ці об’єднають, тільки попусти.<br />
То їхня слава приросла Сибіром,<br />
а це вже нами хоче прирости.</p>
<p><b>ЧОГОСЬ ПРИСНИЛИСЬ ГЛЕЧИКИ НА ПЛОТІ</b><br />
І дід у небі, як святий Ілля.</p>
<p>І німець Страус ходить по болоті,<br />
видзьобує із ряски короля…</p>
<p><b>ШРАМКО ІДЕ. ПРИХОДИТЬ ВІН ПІД ВЕЧІР.</b><br />
Край стежки глину рясою мете.<br />
Кволенький піп, хода уже стареча.<br />
Не дуже й говорющий. А проте.</p>
<p>Мені без нього моторошна стежка.<br />
Кажу: — Де був, що вчора не було?<br />
— Учора син прийшов з-під Берестечка.<br />
А з ним півсотні війська прибуло.</p>
<p>Півсотні війська! Війська… Боже правий!<br />
То є ще військо? Господи, нап’юсь.<br />
— Півгетьмана вони ще не обрали? —<br />
кажу йому і гірко сам сміюсь.</p>
<p><b>І ВСЕ-ТАКИ Я ЖДУ ВІД НИХ ГІНЦІВ.</b><br />
З-під ніг камінчик цоркає в проваллі.</p>
<p>Тополя з торбою горобців</p>
<p>постояла на обрії та й пішла далі.</p>
<p>Так, я програв. Я не потрібен їм.<br />
Я їм приніс поразку непрощенну.<br />
Руїна сам. Живу серед руїн.<br />
А товариство — відьма і священик.</p>
<p>Вже навіть звик. Люльками подиміть.<br />
Із відьмою посидіть при вечері.<br />
Так і живу. А може, я ведмідь.<br />
Мені тут, може, краще у печері.</p>
<p>Он лицар спить. І світло тут скупе.<br />
Мене самого тиша приколихує.<br />
А то здалося раптом: він хропе.<br />
Аж підхопився. Ні. Лежить, не дихає.</p>
<p><b>А МІСЯЦЬ СВІТИТЬ НА УСІ ДОВКОЛИ.</b><br />
у дуплах срібних лип гніздяться дикі бджоли.</p>
<p>Ті липи ще цвітуть, такі вже запахущі,<br />
аж наче весь тим пахощем облип.<br />
Старезні липи, тут їх цілі пущі.<br />
Ніде не бачив стільки зразу лип.</p>
<p>Зброяр ходив, знайшов медові дупла.<br />
Підстрелив джура в полі сайгака.<br />
То їм, то сплю. Душа моя задубла.<br />
Хіба це доля? Доля не така.</p>
<p><b>ПРОЇХАВ ДЖУРА НА КОНІ УЧВАЛ.</b><br />
Вони давно вже ходять не в попрузі.<br />
То він таємно коней напував,<br />
тепер пускає попасом у лузі.</p>
<p>Ніхто не йде. Ніхто сюди не мчить.<br />
Ані гіллячка не струсне росою.<br />
Як тихо все! Нізвідки нічичирк.<br />
Ні скрикне птах. Ні дзенькне смерть косою.</p>
<p><b>ХОДИВ ДО ЛІСУ. Я Ж ТЕПЕР НЕ ГЕТЬМАН.</b><br />
Вже маю час посидіть на пеньку.<br />
По схилах дерся, мало там не гепнув.<br />
Гриби збирав. Суницю їв п’янку.<br />
І ще піду. Поразка так поразка.<br />
Грибок несу, як свічечку на Страсть.<br />
І яблунька, така вже доброкваска,<br />
мені у спеку яблучко подасть.</p>
<p><b>ВНОЧІ БУВ ШУМ. НАПАВ ХТОСЬ НА ФОРТЕЦЮ.</b><br />
Чи, може, вартовим спросоння приверзлось.<br />
А я вже був зрадів. Уже хотів стріляти.<br />
Вже вискочив на мур. То, певно, був їжак.<br />
Бо щось таки пішло, прошаруділо в хащі.<br />
Нікого не зловлю, хоч би хоч і погнавсь.<br />
Так тоскно на душі. Ми навіть не пропащі.<br />
Ми просто вже ніхто. І всім вже не до нас.</p>
<p><b>ЗАНЕПАДАЮ. Я ВЖЕ СПЛЮ В ОДЕЖІ.</b><br />
Уранці встану, сіна не струсну.<br />
І ті там двоє на дозірній вежі<br />
сидять вже геть похилені до сну.</p>
<p><b>ПРИГИНАЄТЬСЯ НІЧ. ПОПІД ЗОРЯМИ ХОДИТЬ —<br />
А ЧОРНА!</b><br />
Я сьогодні дозорець. Мені тут ближче до зір.<br />
Стережу Україну. Важкі мої думи, як жорна.<br />
В поневолених землях тримати сумно дозір.</p>
<p>Що я тут стережу? Цю давно розбиту фортецю?<br />
Чорний сон зброяра, недовбитого кілька віків?<br />
Цього юного джуру, дитину чиюсь отецьку?<br />
Чи віщунку стару, що й сама все чує довкіл?</p>
<p>Що я тут стережу? Цю чаклунську тишу в діброві?<br />
Чи в озерах туман? — його стережуть комарі.<br />
Це урочище славне, де глини такі кольорові, —<br />
На сплюндрованих землях, де вже не живуть гончарі.</p>
<p>Що я тут стережу?.. Ці давно скаламучені броди?<br />
І чого прислухаюсь? Кого виглядаю з доріг?<br />
Що я тут стережу, коли я не встеріг свободи?!<br />
Коли власної жінки, коли жінки — і то не встеріг!</p>
<p><b>УДЕНЬ Я СПАВ ПІСЛЯ ТІЇ СТОРОЖІ.</b><br />
Вже сплю я вдень. То можна й не вставать.<br />
Наснились сни. Та все такі хороші.<br />
Що я малий. І хочу воювать.<br />
Гукаю хлопчаків. Бур’ян шаблями крешем.<br />
Сторожу встановили на ближчому горбі.<br />
Такі іще малі. Нікому ще не брешем.<br />
Ні матері, ні Богу, ані самим собі.<br />
Я змалку був такий. Розказувала мати,<br />
що був заводіяка усяких колотнеч.<br />
Усе грозилась різку у березі вламати.<br />
Недаром же в колиску мені поклали меч.</p>
<p><b>ЗАПОВІДАЛОСЬ НА ВЕЛИКЕ.<br />
ПРОЗРІННЯМ ПОВНИЛАСЬ ДУША.</b><br />
Кого любив? І що накликав?<br />
Таке зробив — як швайку з лемеша.</p>
<p><b>…НЕ ЗРІКСЯ БУЛАВИ. ВОНА САМА УПАЛА.</b><br />
Та що там булави, я честі не зберіг!<br />
Якби воно само пальнуло з самопала.<br />
Бо сам себе я — ні. Накласти руки. Гріх.</p>
<p>Що скаже цей зброяр? Що скажуть люди прості?<br />
Та й приклад же синам. І щевкнуть вороги</p>
<p>В тюремному льоху вночі кричали кості.<br />
Наснилося чи що, бряжчали ланцюги…</p>
<p><b>А ДНІ МОЇ БРЕДУТЬ, ЩОСЬ ДІЄТЬСЯ ЗІ МНОЮ.</b><br />
На силі занепав. Ніде мене не ждуть.</p>
<p>Долиною, гей, зеленою,</p>
<p>козаки не йдуть.</p>
<p>Повзе під гору стежечка зміїна.<br />
На схил виходжу і дивлюсь, дивлюсь..<br />
Отак живу. Молюсь до України.<br />
Вона не чує. Але я молюсь.</p>
<p><b>МОЯ ДОБРИНЬ, ГОРБАТА ВІД ОБУХІВ!</b><br />
Моя Гординь, щербата від неслав.<br />
Моя Білобожниця, мій Богодухів,<br />
моя Вознесенка, мій Богуслав!<br />
Лавро моя! Мій колючий Тернопіль!<br />
Вічний Ридомиль і вічна Ташань.<br />
Білою Церквою в зоряний попіл<br />
виросли храми твоїх ридань.</p>
<p>Дивинь моя, моя Пуща і проща.<br />
Мій Добротворе, що в мене єдин.<br />
Моя Дорожинка, моя Мирогоща,<br />
мій Ніжин,<br />
мій Любеч,<br />
моя Мединь!</p>
<p>Умань моя, моя Горинь і Згубівко.<br />
Радомко ранньої сивини.<br />
Моя Божедарівко, Миролюбівко,<br />
Ганно-Зачатівко, сина зачни!<br />
В Сумах Твоїх, у Твоїм Голосієві —<br />
На весь Хрестипіль, Хрестища, Хрести —<br />
Сина Славутича, сина Месію,<br />
Сина Спасителя!.. А нас прости.</p>
<p><b>НЕ ВРЯТУВАВ ТЕБЕ Я, УКРАЇНО.</b><br />
І не врятую, хоч кричи на ґвалт.<br />
Зброяр на вежі. Джура косить сіно.<br />
Розбитий гетьман, що тепер я варт?!</p>
<p><b>ВЛОМЛЮ СОБІ 3 ГРАБИНИ КОСТУРЕЦЬ.</b><br />
Із очерету виріжу сопілку.</p>
<p>Ішов полями навпростець,</p>
<p>переполохав перепілку.</p>
<p>Змія на стежці, пережду змію.<br />
Джерельце б’є з-під каменя, я п’ю.</p>
<p>Тут, власне, рай. Тут птиці і зело.<br />
Ні слова злого, ані злого чину.<br />
В житті такого всякого було,<br />
що аж тепер на старості спочину.</p>
<p>Минає день. Іще один. Минай…<br />
Надходить вечір, птиця замовкає.<br />
А той зброяр, мабуть, таки Мамай,</p>
<p>бо часом є, а часом і зникає.</p>
<p><b>ВЖЕ ПЕРША ЗІРКА<br />
КРІЗЬ ГІЛЛЯ ПРОГЛЯНУЛА.</b><br />
Вже скоро їх тут вилетять рої.<br />
Ходи, не бійся, пані порцелянова!<br />
Я теж тут привид. Ми тепер свої.</p>
<p>Ось тут посидим трохи на камінні.<br />
Розстелим тишу, як м’який обрус.<br />
То форкне кінь. То в місячнім промінні<br />
зубами блисне чорний сажотрус.</p>
<p><b>ОТ Я Й ЗАПЛИВ У ЦЕЙ КАМІННИЙ ЯТЕР.</b><br />
От я вже й міг би, вперше у житті,<br />
як Марк Аврелій, римський імператор,<br />
писать свої “Думки на самоті”.</p>
<p>Але ж незвичка. Все універсали.<br />
До шаблі звичен більш, як до пера.<br />
Розумні люди все-таки писали.<br />
А ми не дуже, нам воно не тра.</p>
<p>Аще хотяще…0т і вся мудрація.<br />
Чому у нас немає ще Горація?</p>
<p>Умієм добре шаблею махати,<br />
червоні ружі сіять біля хати.</p>
<p>Вмирати вмієм, по степах гасати.<br />
але себе не вмієм написати.</p>
<p>У цій страшній великій боротьбі<br />
не вмієм так сказати о собі,</p>
<p>щоб світ здригнувся і на всі віки<br />
були преславні наші козаки —</p>
<p>як ті Ахілли і як ті Ґеракли.<br />
На це у нас щось розуму забракло.</p>
<p>Бо поки ми тут про свободу мимрили,<br />
то інші вже свободу й здобули.</p>
<p>А ми усе співаєм, як ми вимерли<br />
або як нас в неволю продали.</p>
<p>І де той геній, до народу дбалий,<br />
щоб розбудив наш умисел оспалий?!</p>
<p>І не нікчемним словом, що як нежить,<br />
а як народу гідному належить!</p>
<p><b>КАЗАВ ЙОАНН: “В ПОЧАТКУ БУЛО СЛОВО”.</b><br />
В початку Слово, а не комарі.<br />
Не як у нас — на Січ іде з малого,<br />
а вже коли осліп — у кобзарі.</p>
<p><b>О ГОСПОДИ, А Я? ЧИ МАВ ПРИ СОБІ ГРОНО</b><br />
найвченіших мужів, піїтів і музик?<br />
То все у королів. В палацах. Біля тронів.<br />
А ти козак. Ти гетьман. Ти мужик.</p>
<p>Бувають королі, більш вдатні до розпусти,<br />
ніж до звитяг. І кожне слово — лож.<br />
Зате як вийде, гляне, як розпустить<br />
павиний хвіст придворних і вельмож!</p>
<p>При них все люди грамотні і терті.<br />
У них Боплан, у них і Шевальє.<br />
А наше слово дожило до смерті,<br />
але для світу й досі ще не є.</p>
<p>Бо ми такі. Ми прості. Ми в кожусі.<br />
Не знаєм як. Не звикли до свобод.<br />
То треба ж якось піднімать на дусі,<br />
а не в болото втоптувать народ!</p>
<p><b>ТА ПРИЙДЕ ЧАС, ЯК ПЕРЕД БОГОМ СВІДЧУ</b><br />
ще буде Слово, більше за слова.</p>
<p>Але чи й справді ми німі для світу,<br />
чи, може, трохи світ недочува?</p>
<p><b>МИ ВОЇНИ. НЕ ЛЕДАРІ. НЕ ЛЕЖНІ.</b><br />
І наше діло праведне й святе.<br />
Бо хто за що, а ми за незалежність.<br />
Отож нам так і важко через те.</p>
<p><b>ЧИ, МОЖЕ, МИ НЕ ЛИЦАРІ БУЛИ?</b><br />
Своє жіноцтво шанувать не вміли?<br />
Пани вино їм з тухольки пили.<br />
А ми у шапці ніженьки їм гріли.</p>
<p>Віки ідуть. А нам усе амінь.<br />
Нема спокою між Дніпром і Бугом.<br />
Вже стільки літ, вже стільки поколінь! —<br />
усе життя — між шаблею і плугом.</p>
<p>Так нам судилось. Так нам довелось.<br />
Все нас руйнують, як ахейці Трою.<br />
У нас хлоп’я на ноги зіп’ялось —<br />
і вже притьма хапається за зброю.</p>
<p>Ми — хто за кого, ми — не хто кого.<br />
І ця війна, — не я їй був призвідця.<br />
Мосьпанство йде гуртом на одного.<br />
А наш один і чорта не боїться.</p>
<p>Аби який перед собою корч —<br />
півсотні війська полетіло б сторч.</p>
<p>Хто йшов на нас, той повертався з ґулями.<br />
У нас баби — і ті стріляють дулями.</p>
<p>І все одно — віками у ярмі.<br />
Усім чужі. Для світу незначущі.<br />
Чи що ніяк не вирвемось самі.<br />
Чи що у нас сусіди загребущі.<br />
Ми, вільні люди вільної землі,<br />
тавро поразки маєм на чолі.</p>
<p><b>МОЙСЕЙ НАРОД СВІЙ ВІВ ЧЕРЕЗ ПУСТЕЛЮ.</b><br />
Послав Господь їм воду за труда.<br />
А в нас яку не вдариш кайлом скелю —<br />
зівсюди рине кров, а не вода.</p>
<p>Вони хоч мали з неба яку манну.<br />
Таки ж пустеля більша за степи.<br />
Господь їм землю дав обітованну<br />
і море перед ними розступив!</p>
<p>Я ж не Мойсей. Народ — на рані рана.<br />
Моє чоло побила сивина.<br />
Куди іти? Земля обітованна —<br />
вона ж під нами, наша, ось вона!</p>
<p>Та ще ж яка, мій Господи, багата!<br />
Лісами щедра, зерном золота.<br />
Міцна зелом, скотиною рогата.<br />
Народом добра, вірою свята.</p>
<p>Хто тут не жив!<br />
А в нагороду<br />
хто вдячен був коли цьому народу?!</p>
<p><b>ЧУЖИНЦІ СКРІЗЬ ПОСІЛИ НАШІ ГРАДИ.</b><br />
Ім’я дали нам — хлопи, мужики.<br />
На нас лежить тавро тієї зради,<br />
якою нас вже зраджено віки.</p>
<p>Для них ці землі тільки ласий кусень.<br />
Та люд сумирний десь там по хатах.<br />
Жили-були. Об’їли нас як гусінь.<br />
Ще й поганьбили по усіх світах.</p>
<p><b>ВСЕ НАМ ВИПОМИНАЮТЬ ВСІ НАШІ ЗЛОДІЯННЯ.</b><br />
Де, що, коли і скільки — визбирують до крихт.<br />
А скільки ми зазнали нелюдського страждання?<br />
А скільки ті чужинці сподіяли нам кривд?!</p>
<p>Чи ми чинили утиск<br />
сусідам, їхній мові?<br />
Був мій народ співцем і сіячем.<br />
Я все зробив би без проливу крові.<br />
Так ви ж пройшли вогнем тут і мечем!</p>
<p>Ви кажете: ми темні. Ви кажете: погроми.<br />
Але чому ж не чути з правдивих ваших пащ<br />
про тих погромів чорні буреломи,<br />
які вчинив Чарнецький тут і Лащ?!</p>
<p>Що вже віки нема од вас рятунку.<br />
А ще зветеся лицарі, бундючні павичі.<br />
Хан палить села хоч для пограбунку,<br />
а Радзивілл — для світла уночі!</p>
<p>Так наступили цій землі на груди,<br />
що й стогін вже не вирветься з грудей.<br />
Князь Вишневецький вішає повсюди,<br />
а Лащ у церкві вирізав людей.</p>
<p>Це ж треба мати сатанинський намір,<br />
чаїть в собі невиліковний сказ,<br />
щоб тяжко так знущатися над нами<br />
та ще й у всьому звинуватить нас!</p>
<p>Хіба що мертвий тут би не пручався<br />
в гадючих путах визиску й лихви.<br />
Живуть без вінчання. Вмирають без причастя.<br />
Дітей не хрестять. Замкнено церкви.</p>
<p>Вже допекли нас до живої рани.<br />
Деруть податки з поля, двору, стріх.<br />
Цькують людей. Здають в оренду храми.<br />
І мову нашу мають для зловтіх.</p>
<p>Ну, то й дійшло до крові, до шабель.<br />
Армаґеддон. Збувається пророче.<br />
А вже коли зірвалося з петель,<br />
то вже по людських долях прогуркоче.</p>
<p><b>І ТОЙ НАРОД, І ТАК ПО СВІТУ ГНАНИЙ,</b><br />
сумний народ, що світу дав Христа, —<br />
о Божа Мати, змилуйся над нами!<br />
Дай розум в серце й правду на вуста.</p>
<p>Чи ми коли той біль страшний загоїмо?<br />
Взаємна кривда — то взаємний гріх.<br />
Бо їхні темні нас вважають ґоями,<br />
а наші темні обзивають їх.</p>
<p>Чи винен той скрипаль чи балагула,<br />
чи винен хлібороб той чи кобзар,<br />
що серед нас є Лисенко, вовгура,<br />
а серед них — визискувач, лихвар?!</p>
<p>Все винен я. Всіх мусив захистити.<br />
І тих, і тих. І тих від тих і тих.<br />
Мене, людину, можна не простити.<br />
Але народи?! Ради всіх святих…</p>
<p><b>УСІ НАРОДИ, А ВІДТАК І МІЙ,</b><br />
у чомусь винні, скоївши й не скоївши,<br />
як винен той святий Варфоломій<br />
за те Варфоломіївське побоїще.</p>
<p>О горе нам!.. Я вже як ті пророки,<br />
що часом божеволіли з жалю.<br />
Я знаю свій народ. Кляну його пороки.<br />
Але за нього Господа молю!</p>
<p><b>А ВИ, ЩО ЗВИКЛИ РОЗЗЯВЛЯТИ ПАЩІ,</b><br />
злочинства наші множити стокрот, —<br />
побійтесь Бога! Ви нічим не кращі<br />
за мій сумний зацькований народ.</p>
<p>А втім, нехай. Дорога правди довга.<br />
Усі усім втовкмачують своє.</p>
<p>У всеправуючого Бога</p>
<p>усе записано як є.</p>
<p><b>МИ ЗА СВОЇМ НЕПЕРЕБУТНІМ ГОРЕМ</b><br />
все про своє говорим і говорим.</p>
<p>А як пильніше глянуть навкруги —<br />
все хтось комусь на світі вороги.</p>
<p>Добром ніде на світі не завізно.<br />
Закон війни, тяжка його хода.<br />
Чи ті пани, повбирані в залізо,<br />
чи та в шапках баранячих орда.</p>
<p>Ніхто ніде наживою не знехтує.<br />
Хіба лиш хан пустошити мастак?<br />
А королі не віддають ландскнехтам<br />
на пограбунок села і міста?</p>
<p>Це їх платня. Тож хан і суне потоптом<br />
і ділять здобич ханські вояки.<br />
Але деінде запорвали б золотом.<br />
А в нас яке тут золото? Жінки.</p>
<p><b>БУЛО ВСЬОГО, А БУДЕ ЩЕ ВСЬОГІШЕ.</b><br />
І що не день — все гірше, й гірше, й гірше.</p>
<p>То мор, то мур, то голод, то війна.<br />
То з неба грім, то в полі сарана.</p>
<p>То гнів царя. То ласка королева.<br />
То знов якась чужинська кабала.<br />
А звідусіль — то хижі кігті лева,<br />
то дзьоб зоключений орла.</p>
<p><b>І ПОКИ МИ ЗБЕРЕМСЯ НА ПОТУГУ,</b><br />
чужих корон задурені підданці, —<br />
пани торгують.<br />
З Бреста і по Бугу<br />
плоти лаштують на далекий Данціг.</p>
<p>Чужі та прийшлі, вже тут укорінені,<br />
та ще й своїх причаєне кубло<br />
так вирипали двері України —<br />
аж холодом з Європи потягло.</p>
<p>Немає вже медової землі.<br />
Рознищили пани і королі.</p>
<p>От що в нас є — могили та й могили.<br />
Та Чорний Шлях з невільницьким плачем.<br />
Цьому народу світ уже немилий<br />
від зайшлих вбивць і від своїх нікчем.</p>
<p><b>ЧИ ТОЙ КОРОЛЬ,<br />
ЧИ ТЕ МОСКОВСЬКЕ ЦАРСТВО,</b><br />
яка почвара не посяде трон, —<br />
ну що ти скажеш, ні одне моцарство<br />
не хоче брати на герби ворон!</p>
<p>Усе орли, все птиці гонорові,<br />
або ще сокіл чи стріла і лук.<br />
Але ж проливши стільки тої крові,<br />
уже б їм личив двоголовий крук!</p>
<p><b>ПУСТЕЛЬНИЙ ШЛЯХ ЗГУБИВСЯ ДЕСЬ НА ОВИДІ.</b><br />
Сповзає круча в глинища руді.<br />
А спека давить як душа без сповіді.<br />
Малює пам’ять кола по воді…</p>
<p><b>ЧИ Б’ЮТЬ ЩЕ ДЗВОНИ В ЛАВРІ НА ДЗВІНИЦІ?</b><br />
Чи вже добіг до Криму той бігун?<br />
Чи принц Конде сидить іще в темниці?<br />
Що з моїм військом? Чи живий Богун? —<br />
нічо не знаю. Каркає над нами.<br />
І ліс шумить. Оце і весь мій світ —<br />
оця фортеця й десь там за тернами<br />
отой єдиний підзамчанський дід.</p>
<p><b>КОЛИСЬ, БУЛО, ТО ПІШИЙ, ТО КОМОННИЙ.</b><br />
І німець мандрував, і київський спудей.<br />
Тепер цей шлях безлюдний, безгомонний.<br />
Отак колись незчуємося, де й<br />
поділася та наша Україна.<br />
І люди будуть, та уже не ті.<br />
Лиш десь там туга у степах чаїна<br />
та рушничок зотлілий на хресті…</p>
<p><b>НЕМА ШРАМКА — НАВІДУЮСЬ ДО ДІДА.</b><br />
От де мені ще добре, так це тут.<br />
І груша є, і хто ж його провіда?<br />
І мальви — здичавіли, а цвітуть!</p>
<p>Цей дід гончар на гетьмана лихий.<br />
Все лає Хмеля, що така розруха.<br />
Із ним не побалакаєш, глухий.<br />
Чи, може, звик, що вже ніхто не слуха.</p>
<p>Все крутить круг свій і гуде як джміль.<br />
А лає так, що годі й повторити.<br />
Ну, а що я і є той самий Хміль,</p>
<p>чей не потреба говорити.</p>
<p><b>ДОВОЮВАВСЯ, ХАЙ БИ ЙОМУ ГРЕЦЬ.</b><br />
Призвів людей іще до ‘дної пастки.</p>
<p>Чи ця поразка — це уже кінець?<br />
Чи лиш початок іншої поразки?</p>
<p><b>БОЖЕ МИЛИЙ, ЯК ЗОРІ СВІТЯТЬСЯ!</b><br />
Десь там Суботів, десь там Січ…<br />
У Волині є око Світязя.<br />
Воно також дивиться в ніч.</p>
<p>Вже чути з пущі липу переквітлу.<br />
Нічного неба незглибима твердь.<br />
Я слухаю вночі правічний голос вітру.<br />
Щось стогне у дворі. То ходить моя смерть.</p>
<p>Славетно жив. Кінчаю сіромашне.<br />
Моїх думок безсонних чорторий.</p>
<p>Як виє вітер, наче йому страшно<br />
і наче сумно, наче він старий.</p>
<p><b>БОЮСЯ НОЧІ, В НІЙ НЕМАЄ ДНА.</b><br />
Життя прожив — і ось мої набутки.<br />
Душа іде сама собі одна<br />
крізь день і ніч, і спогади, і смутки.</p>
<p>То десь кричать на згарищах сичі.<br />
То виє вовк, то вітер виє в полі.<br />
Та ще той лицар. Глянеш уночі —<br />
а він лежить. Сахнешся мимоволі.</p>
<p><b>НЕМА ЖИТТЯ В ТАКОМУ ЖИВОТІННІ.</b><br />
Між нами ходять привиди і тіні.<br />
По схилах підкрадаються вночі</p>
<p>япинуваті скорчені корчі.</p>
<p><b>І СНЯТЬСЯ СНИ, ГІРКІШІ ВІД РОПИ.</b><br />
Вони кричать як заткнуті чопами.<br />
Мені приснились в полі черепи,<br />
по самий обрій — поле з черепами.</p>
<p>Їх вивертають з ґрунту лемеші.<br />
А поле заростає блекотою.<br />
Видіння стемнілої душі,<br />
аж губи обкипіли гіркотою…</p>
<p><b>ЧЕКАЮ ЛИХА. ЗВІДУСІЛЬ. ЩОМИТІ.</b><br />
Біди чекаю. Горя. Звідусіль.<br />
Вже зірочки на чорнім оксамиті<br />
Чумацьким Шляхом розсипають сіль.</p>
<p>Чого мені? Нажився я доволі.<br />
Як гарно пахне сіно молоде!<br />
Та тільки часом дрібка тої солі<br />
мені з небес у очі попаде…</p>
<p><b>А ВІДЬМА ВСЕ ЗВІДДАЛЕКИ.</b><br />
Тернову хустку пов’язала.<br />
— Не гримай на мої думки.<br />
Я ще ж нічого не сказала.</p>
<p>Та й каже: — Я вже у такому віці,<br />
що вже сиджу як пташечка на вітці.<br />
Оце сміюсь, балакаю, клюю,<br />
а завтра — пурх! — та вже і у раю.</p>
<p>То що, й нічого. І не буде відьми.<br />
Ніхто тебе не гризтиме, та й все.<br />
А хто ж тебе, самотнього, обійде?<br />
А хто ж тобі поїстоньки внесе?</p>
<p><b>ЦІЄЇ НОЧІ ХТОСЬ ЛОМИВСЯ В БРАМУ.</b><br />
Бродячий циган ночувать забрів.<br />
І циганча, ні голе, ані вбране,<br />
просило їсти. Я його пригрів.</p>
<p>Він, може, й злодій.<br />
Що в нас красти зрештою?<br />
Що, крім душі іще в нас грабувать?<br />
Сміється циган блискає сережкою:<br />
— Тут — каже — кіньми пахне.<br />
Не треба підкувать?</p>
<p>Отак ми й живемо, на юшці та на рибці.<br />
Купив у діда ще одне горня.<br />
І циган з циганчам,<br />
погравши нам на скрипці,<br />
іще лишився. І не вкрав коня</p>
<p><b>ШРАМКО СКАЗАВ, ЩО ВИШНЕВЕЦЬКИЙ ВМЕР.</b><br />
Предивно вмер, таким раптовим робом.<br />
Щось чимсь запив з панами у четвер —<br />
в суботу військо вже іде за гробом.</p>
<p>Його везуть в просмоленій труні,<br />
у Вишневець, щоб встигнути до смерку<br />
Прийшов кінець такому сатані.<br />
Безславно вмер, не лицарською смертю.</p>
<p>На нім каптан, пантофлі і ковпак.<br />
Вже не гусарська одіж, не крилата.<br />
Ридає військо доблесне, — ще б пак!<br />
Коли ще світ такого вродить ката?</p>
<p>По зливі й досі не протряхлий шлях.<br />
Багнюку місять коні довгохвості.<br />
Труна з мерцем двигтить на стругулях,<br />
не додає поваги йогомосці.</p>
<p><b>МЕНІ ЦЯ ВІСТЬ БУЛА ЯК ГРІМ ІЗ НЕБА.</b><br />
Я тихо мовив, тільки і всього:<br />
— Хвалити Бога, я дожив занепаду<br />
страшного ворога свого!</p>
<p>Не поглумлюся і не відомщу —<br />
що у пантофлях, що такі доспіхи.<br />
Єдиний Боже, да не допущу<br />
в своєму серці темної зловтіхи!</p>
<p>На срібляну іконку помолюсь.<br />
На кам’яному ложі постелюсь…</p>
<p>Глибока ніч. Віконце як більмо.<br />
Зброяр і джура сплять вже, поморились.<br />
І лицар спить. Ми мирно живемо.<br />
На тому світі всі вже помирились.</p>
<p><b>НУ, ОТ УЖЕ І ВОРОГ МІЙ ПОМЕР.</b><br />
Мені б радіти. Радості немає.<br />
Якийсь я весь потовчений тепер,<br />
Що вже аж душу холодом проймає.</p>
<p>Важка мені хвилина моя кожна.<br />
Здорожився, пора б і припочить.<br />
У Чигирин — чого? У Суботів — не можна.<br />
Там кожна річ у хаті Геленою кричить.</p>
<p>Там все мені страшне. Той шлях під яворами.<br />
Той рідний мені дім, що так його беріг.<br />
Там кінь той заірже. Там шибениця брами.<br />
Там зрадою осквернений поріг.</p>
<p><b>ЧИ НА ТВЕРДОМУ СПАТИ Я ОДВИК?</b><br />
Чи так чогось… Лежу, дивлюся в морок…<br />
Душив мене під ранок домовик.<br />
Приснилося, що впав на мене сволок.</p>
<p>А відьма мене будить, а відьма припадає:<br />
— Та встань, та з’їж, та випий, хоч вилай, хоч завий!<br />
Ой Боже, що робити? Людина пропадає.<br />
Як пив, то було краще. Хоч видно, що живий.</p>
<p><b>СПАСИБІ ВІДЬМІ, ВСІХ НАС ТУТ ДОГЛЯНУЛА.</b><br />
Тепер пішла, і десь її нема.</p>
<p>Вночі тут ходить пані порцелянова.<br />
Але ж вона своїх гостей прийма.</p>
<p>Рудий мисливець сходить з гобелена.<br />
Тінь сажотруса з комина ковзне.<br />
А це вночі приходила Гелена,<br />
але крізь лід не бачила мене…</p>
<p><b>ВЕДЕ ВЖЕ ДЖУРА КОНЕЙ ДО РІКИ.</b><br />
Зброяр на вежі хреститься. Світає.<br />
Немає відьми. Тільки їжаки.<br />
Щось довго відьма на цей раз літає.</p>
<p>Було, й раніше до містечка йде,<br />
обв’яже ликом постоли страпаті.<br />
— А де ж мітла? — питаю.<br />
Каже: — Е!<br />
Найзліші з нас літають на лопаті.</p>
<p><b>ЦІЙ ВІДЬМІ Я БАГАТО ЧИМ ЗАВДЯЧУЮ.</b><br />
Я вже її не маю за чужу.<br />
У Польщі палять відьм.<br />
В нас ловлять на гарячому.<br />
А я в повазі при собі держу.</p>
<p>Вона ж, властиво, відьма не рождена.<br />
То їй на старість прилучився дар.<br />
З доріг війни прибилася до мене.<br />
Я їй притулок в Суботові дав.</p>
<p>Але на що вже відьма незлобива,<br />
А й та чогось Гелену не злюбила,<br />
та так уже і їздить при мені.<br />
Все якесь зілля варить в казані.</p>
<p><b>І КОЛИ НАД ЗАМОСТЯМ<br />
ПУСТИЛИ ВОГНЕННОГО ЗМІЯ,</b><br />
і коли він вкусив головою свого хвоста,<br />
то сказала віщунка: — Відступайте, бо світ зазиміє.<br />
Не презможете тут. А зима упаде товста.</p>
<p>А під Корсунем — ні. Там вона віщувала удачу.<br />
І під Львовом сказала:<br />
— Ти для нього не меч, а щит.</p>
<p>Про Гелену не вірив. Ніколи собі не пробачу.<br />
А вона вже мовчала. Рукою махне і мовчить.</p>
<p><b>ВНОЧІ У ПУЩІ ПУГАЧ РЕГОТАВ.</b><br />
Камінний лицар в місяці зловісний.<br />
Мені сьогодні снилося: він встав.<br />
Сів та й сидить, з гробниці ноги звісив.</p>
<p>Обличчя в нього сіре, кам’яне,<br />
а зуби — ніби хоче мене з’їсти.<br />
Як закричить: — Твій предок вбив мене!<br />
— Ото, — кажу, — не треба було лізти.</p>
<p><b>ВЖЕ КІЛЬКА ДНІВ ЧОГОСЬ НЕМАЄ ВІДЬМИ.</b><br />
Фортеця спить, і сни її сумні.<br />
І костокрилі кажани із пітьми<br />
над головою шурхають мені.</p>
<p>Упала зірка. Пискає синиця.<br />
П’є тишу ніч з Великого Ковша.<br />
Вже навіть сон про волю не присниться.<br />
така в людини знічена душа.</p>
<p><b>АЖ ОСЬ — ПРИЙШЛА. СИДИТЬ ПРИ КАЗАНІ.</b><br />
Зварила щось. Сорочку полатала.<br />
— Ти де була, у Паволочі? — Ні.<br />
На Лису Гору на мітлі літала.</p>
<p>Поворушила попіл коцюбою.<br />
Пригаслий хмиз зажеврів, задимів.<br />
— Я третій год вже їжджу за тобою.<br />
Мабуть, пора вертатися домів.</p>
<p>Це ж я в чаклунстві мав свою людину,<br />
а й та покине. Жаль, що не кажи.<br />
Отож у чорний день, в лиху свою годину<br />
я їй сказав: — А ти поворожи.<br />
Але гляди, у зіллі там не бабрай.<br />
Щоб все було як слід, щоб не якась там тля.<br />
Ти виклич мені дух полковника Небаби.<br />
Правдивий був козак, не збреше й звідтіля.</p>
<p><b>ТОДІ ВОНА ВЗЯЛАСЯ ЗАМОВЛЯТИ</b><br />
на шкурі цапа й чорного теляти —<br />
з гори Осіянської<br />
трави святоянської,<br />
на чорне коріння, горове каміння —<br />
приготувала своє варіння —<br />
товчене зілля, сушню і взвари,<br />
якісь настої й відьомські чари.</p>
<p>Відтак, змішавши всі оті декохти,<br />
розпочала свої чаклунські дії:<br />
— Во ім’я ‘ця і сина, і того, хто<br />
внушив дитя пренепорочній Діві.</p>
<p>Пішла по колу, як в січкарні кінь:<br />
— Козак Небабо, об’являйсь, амінь!</p>
<p><b>І ТУТ ПІШОВ ЯКИЙСЬ У ПОЛІ ГУК.</b><br />
У казані заклекотіли бульки<br />
І дух з’явився, без обох без рук.<br />
аж не було чим запалити люльки.</p>
<p>Так ось чому тебе, сердегу, вбито!<br />
Вже не було чим битись, орле наш…<br />
Стоїть Небаба, тьмавий, мов крізь сито.<br />
На шиї мідний хрестик-лебердаш.</p>
<p>Крізь нього двічі пролетів кажан,<br />
довкола все щось блимало й кадилось.<br />
І Дух сказав:<br />
— Великий муж Богдан.<br />
Та врятувати край свій не судилось.</p>
<p>Ще зо два рази він задасть їм хлости.<br />
Ще наостанку шаблею смальне.<br />
І щоб навік позбутись Йогомости,<br />
цареві, необачний, присягне.</p>
<p>Своє гетьманство славне осоромить,<br />
зведе надовго з доброї тропи.<br />
— А що ж Богун?<br />
— Він шаблю переломить,<br />
об землю брязне і майне в степи.</p>
<p>І буде місто зватись Переяслав.<br />
І будуть плуга перти гречкосії.<br />
І три зорі дивитимуться в ясла.<br />
І Україна ждатиме Месії.</p>
<p>Не раз повстане, але всує, всує!<br />
Чорнильну лжу породить каламар.<br />
Усіх одурить, вольності скасує,<br />
задавить все підшитий лисом цар.</p>
<p>Коли ж віднімуть у людей і мову,<br />
коли в сибірах закатруплять їх,<br />
душа Богдана в розпачі німому<br />
нестиме неспокутуваний гріх.</p>
<p>— А вмре ж він як?<br />
— Та ніби на хворобу.<br />
— А що по вмертю?<br />
— Ошибає страх.<br />
Його Чарнецький виверне із гробу<br />
і вистрелить з гармати його прах.</p>
<p>— Гетьманичі?<br />
— Великою печаллю<br />
урветься рід і згасне у рідні.<br />
Тиміш загине в битві під Сучавою,<br />
а Юрій десь в турецькій стороні.</p>
<p>— А ще скажи: ось років через двісті<br />
якої слави гетьман заживе?<br />
— На землю прийде гетьман слова,<br />
Богдана п’яним назове.</p>
<p>Казан кипить, уже по вінця піни.<br />
Задуха. Комір хочеться роздерти.</p>
<p>— А ще скажи про долю України.-<br />
Козак сказав:<br />
— Я ще раз хочу вмерти.</p>
<p><b>І ЗНИК НЕБАБА. І ЗАПАЛА ТЬМА.</b><br />
Лиш нелинь-дуб шумить у верховітті.</p>
<p>І де притулок для душі? Нема.<br />
Ані на цьому, ні на тому світі.</p>
<p><b>ЯКІ НЕПРИНЕСЕНІ,</b></p>
<p><b>ЯКІ ЖЕРТВИ,</b></p>
<p><b>ЯКОМУ БОГУ МИ ВИННІ?</b></p>
<p>Море мені снилося,<br />
море у баговинні.<br />
А я — убитий, лежу на дні.<br />
І різні гади лазять по мені.</p>
<p>Аж раптом — грім. І підлетів до хати<br />
<i>ЗЕЛЕНИЙ КІНЬ — СТРАШНИЙ, ОГНЕДИХАТИЙ.<br />
ПРОБИВ СТІНУ І ПЕРЕКИНУВ СНИ —<br />
КРИВАВА ПІНА ВПАЛА НА ТИНИ —<br />
В ЗЕЛЕНІЙ ГРИВІ ЗОРІ МІДЯНІ —<br />
І ЧОРНА ЖІНКА ВЕРХИ НА КОНІ</i></p>
<p>Прокинувсь я, закліпав я тороплено.<br />
У куцому сні з гарячки ще не остиг.<br />
Той <i>КІНЬ ЗЕЛЕНИЙ</i> — це твоя помста, Гелено?<br />
Летів, летів —<br />
і таки він мене спостиг!</p>
<p>Ну, що ж, я готовий, я ляжу йому під копита.<br />
Хай в тім’я хвицають іржаві його вухналі.<br />
А ти з того світу будеш, Гелено, кпити —<br />
це що за нещастя корчиться там на землі?</p>
<p>А чорна жінка майнула мені маною.<br />
І вид її чорен, і одіж на ній чудна.<br />
Ну, що ж, коли так… якщо це уже за мною…<br />
то я ж хіба що… причаститися б тільки, та й на</p>
<p>мою душу і тіло… одвези, куди там годиться…<br />
Як казав цар Давид: тісно мені звідусіль.<br />
У раю було б добре, та душа болить, молодице.<br />
А у пеклі присмалять, то я й призабуду цей біль.</p>
<p>Але ж ні, це не Смерть моя, це іще не за мною.<br />
Ця жінка чомусь здається такою земною!<br />
Схилилась до мене, поклала мені на скроні<br />
такі прохолодні, такі ласкаві долоні!</p>
<p>Чи це якісь чари? Чи снів гарячкових сваволя?<br />
А, здогадався, ця жінка — це моя Доля!</p>
<p><b>НЕ ПИШНА ПАНІ, НЕ ГЕЛЕНА,</b><br />
не ружа, хтива і п’янка,<br />
печальна жінка, недогленута,<br />
примучена — але ж яка!</p>
<p>Тонкої п’ясті, гордого надбрів’я,<br />
таких скорботних і шляхетних рис!<br />
Чи це на неї в снах своїх набрів я?<br />
Чи янгол мій до мене прихиливсь?</p>
<p>Хто їй сказав прийти у ці руїни?<br />
Хто напоумив тут шукати нас?<br />
Чи це душа самої України<br />
прийшла до мене в мій останній час?</p>
<p>Віщунка баба все на мене глипа,<br />
щоб я у слові мислі не одбіг.<br />
— Та це ж вдова полковника Пилипа,<br />
який іще під Корсунем поліг! —<br />
шепоче відьма. Човгає старенька.<br />
Так ось до кого їздила вона!<br />
— Це ж Ганна. Це ж сестра Золотаренка,<br />
із ніжинських полковників. —<br />
Смутна<br />
ця чорна жінка. Мовчазна і горда.<br />
Либонь, зазнала всіх поневірянь.<br />
Така, мабуть, була княгиня Ольга,<br />
коли загинув князь у деревлян.</p>
<p>І я подумав: — Боже мій! Свята. —<br />
На Ганну глянув якось по-новому.<br />
Ця вірна навіть мертвому. А та<br />
була невірна і мені живому!</p>
<p><b>НА ДРУГИЙ ДЕНЬ БУЛО МЕНІ ВЖЕ ЛІПШЕ.</b><br />
Щось відьма одшептала од чола.<br />
Ходили навіть з Ганною до лісу,<br />
вона мене як хворого вела.</p>
<p>Кажу — Дожився. Гетьман. Полководець.<br />
Яке, мабуть, видовище смішне!<br />
Водив полки, тепер самого водять.<br />
Вони таки укоськали мене.</p>
<p>А Ганна каже: — Ні, ти виринаєш.<br />
Душа з біди як веслами гребе.<br />
Ти видержиш, ти випливеш. А знаєш,<br />
де вперше я побачила тебе?</p>
<p>У Києві, позаторік, у грудні.<br />
Коли ти в Браму в’їхав Золоту.<br />
Тебе стрічали юрми велелюдні.<br />
Тобі кричали: “Слава!” за версту.</p>
<p>Дзвонили дзвони наче на Великдень.<br />
Стояв над містом малиновий дзвін.<br />
Своїм лицем, таким непосполитим,<br />
ти вабив зір. Всі ждали перемін.</p>
<p>Махали, бігли. Мчалася малеча<br />
На горах лиштви обірвав Поділ.<br />
Така тоді стояла холоднеча!<br />
Давно не знали вже таких подій.</p>
<p>О, як ти їхав, як ти їхав!<br />
Кінь під тобою говорив.<br />
Був білий Київ після віхол.<br />
Народ тебе боготворив.</p>
<p>Кобзар складав неумирущу думу.<br />
Бурсацький хор співав тобі хвалу.<br />
І розхитнувши живоплоти тлуму,<br />
летіло військо в сніжному пилу…</p>
<p>А пригромило ж!<br />
Ломляться гілляки.<br />
Цвіте жінками Боричів узвіз.<br />
Броварники, ткачі і кожум’яки.<br />
Цехмистри глини, рогу і коліс.</p>
<p>І я прийшла, вже горем тоді вбита.<br />
Душа стояла край усіх доріг, —<br />
чи хто не бачив де мого Пилипа?<br />
Або хоч знає, як він хоч поліг!</p>
<p>Мій брат, полковник, їхав серед перших.<br />
Над ними вітер маяв корогву.<br />
І серед них незримий мертвий вершник<br />
впізнав мене у натовпі, вдову.</p>
<p>Чи це було видіння, чи знамення, —<br />
збагнула я, чому так дзвони б’ють.<br />
Оце той гетьман,<br />
під чиїм знаменом<br />
вже навіть мертві вершники встають!</p>
<p>А ти й не знав, що серед того люду<br />
стоїть одна, що молиться за всіх.<br />
Таким тебе ніколи не забуду —<br />
побаченим крізь сльози і крізь сніг..</p>
<p><b>І Я СКАЗАВ: — СПАСИБІ ТОБІ, ГАННО.</b><br />
Я повертаюсь, наче з небуття.<br />
Мені без тебе так було погано.<br />
Не вчора й позавчора. Все життя.</p>
<p>Але прощай. Не маю я сумління<br />
тебе тримати серед цих руїн.<br />
Вертай додому. Це моє веління.<br />
Лишайся тільки спогадом моїм.</p>
<p>— Мій гетьмане, наш батьку, наш Богдане!<br />
Але й мені ж не краще далебі.<br />
Та це ж для мене щастя пожадане —<br />
у чорний день твій бути при тобі.</p>
<p>І я замовк. Затнувся на півслові.<br />
Душа потроху стала одмерзать.<br />
Задубіли слова любові,<br />
не уміють себе сказать.</p>
<p><b>СТРІПНУЛОСЬ СЕРЦЕ ЖАДІБНО І ГОСТРО.</b><br />
Любові хоче, ласки, спочуття.<br />
Якби ж не сумнів і якби ж не острах —<br />
що я ж від неї старший на життя!</p>
<p>Сміється моя відьма:<br />
— Молодшаєш годами!<br />
Пора уже вчиняти весільні калачі.<br />
Бо що ж ти все зі мною?<br />
Стара я вже, Богдане.<br />
Не тая відьма гарна, що вдень, а що вночі.</p>
<p><b>А ЦЕ НІЧОГО — ЛОЖЕ ЗАМІСТЬ МАР?</b><br />
А це не смішно — раптом оженитись?<br />
Вже ж у душі осіла чорна згар,<br />
гірка як згар в одстріляних рушницях.</p>
<p>Вже смерть поклала руку на плече.<br />
Знов брати шлюб?.. в моєму-то годочку?..<br />
Якогось відьма кнедлика спече.<br />
Зброяр і джура викотили бочку.</p>
<p>А лицар одвернувся і опустив забрало.<br />
Шрамко приніс ікону і нас благословляв…<br />
Маленьке циганча під скрипку танцювало.<br />
І лопнуту струну натягував зброяр.</p>
<p><b>ГАННУСЕНЬКО! ЖИТТЯ ВЖЕ ЗА ПЛЕЧИМА.</b><br />
Ти розплітаєш поночі косу.<br />
Хіба такими згаслими очима<br />
дивитись треба на твою красу?</p>
<p>Якби ж мені така любов раніше!<br />
Буває ніч, щасливіша, ніж ця?<br />
Твої вустонька найніжніші,<br />
осолода мого лиця…</p>
<p><b>А НІЧ СТОЇТЬ ЯК МІСЯЧНА ГАЛЯВИНА.</b><br />
І ти лежиш у мене на плечі.<br />
…Мабуть, розбилась пані порцелянова<br />
Щось дуже тихо дзенькнуло вночі.</p>
<p><b>ЧОГОСЬ ХОЧЕТЬСЯ ПЛАКАТИ. І ЗАСНУТИ. НЕ ДОЛІ</b><br />
Спочити хочу на грудях своєї Долі.<br />
<b><i>“Ой, де ж ти була, моя нечужая?”</i></b></p>
<p>Змерз я, обгубився з ніжності.<br />
С погрій мене до себе.</p>
<p><b>…ЦЯ ЖІНКА, ЩО ПРИЙШЛА В МОЄ ЖИТТЯ,</b><br />
вона цілюща в дотику і слові.<br />
Важкі осмути пізньої любові<br />
вона знімає дотиком з чола.</p>
<p>Ця жінка, що в життя моє прийшла.</p>
<p>…Вона думає, що я сплю, а я воскресаю.<br />
Боюся розплющити очі, — може, це жагучий сон<br />
самотності?</p>
<p>Вона ж як вечірній промінь, що впав уже<br />
на руїну.</p>
<p>…О, ти прекрасний і сильний, ти вельми промовен.<br />
Ти щит для свого народу, ти меч проти ворога.<br />
Світ ще тебе побачить у славі твоїй і величі!</p>
<p>…Це все як сон, це все як божевілля.<br />
Я вже як дим — і сивий, і гіркий.<br />
Я Хмелем був. Тепер моє похмілля.<br />
Навіщо я тобі тепер такий?</p>
<p>…Орле мій шугастий в горностаєвих крилах киреї!<br />
Ти ще в’їдеш в Золоту Браму. Вони ще спитають, —<br />
хто цей, прекрасний, як сонце, і грізний,<br />
як полки під знаменами? —<br />
Богом даний гетьман України!</p>
<p>…Росонько моєї спраги, латочко щастя<br />
на моєму терновому полі, ти простиш мені,<br />
ясочко, що я такий безпорадний?</p>
<p>…Спи, рідний, спи, у сні прибуває сила.</p>
<p>…Ось уже й літо минає, настане осінь. Жовтий лев<br />
пройде по смарагдових лісах, загребе трупи в багряне<br />
листя. Собаки виють по країні нашій. І всі плевели<br />
вже посіяні в землю нашу.</p>
<p>… Не дивися на мене, що я чорна, горе обпалило мене.</p>
<p>…Ти прекрасна, моя кохана, ти прекрасна,<br />
як мальва під вікном моєї матері.</p>
<p>…Коханий мій, вимоленець мій у Бога! Чого ж ти<br />
так стогнеш уві сні? Тобі щось погане приснилось?</p>
<p>…Доле моя, розбуди мене! Сниться мені, що лежу я<br />
на полі бою під Берестечком… І кружляє наді мною<br />
орел… Двоглавий…</p>
<p><b>НІ, ГАННО, НІ! АБИ ЛИШ НЕ 3 МОСКВОЮ.</b><br />
Хай Україну чаша ця мине.<br />
Вже краще з турком, ляхом, із Литвою,<br />
бо ті сплюндрують, а вона ковтне.</p>
<p>Це чорна прірва з хижою десницею,<br />
смурна од крові, смут своїх і свар,<br />
готова світ накрити, як спідницею<br />
Матрьоха накриває самовар.</p>
<p>Був Київ стольний. Русь була святою.<br />
А московити — Русь уже не та.<br />
У них і князя звали Калитою, —<br />
така страшна захланна калита!</p>
<p>Дрімучий світ. Ні слова, ні науки.<br />
Все загребуще, нарване, хмільне.<br />
Орел — двоглавий. Юрій — довгорукий.<br />
Хай Україну чаша ця мине!</p>
<p><b>А ЧАС ЩЕ. ВЖЕ Й ОДЦВІЛАСЯ ЛИПА.</b><br />
Ох, чи ж мені від щастя буть хмільним?<br />
Вона вдова полковника Пилипа.<br />
Мабуть, була щасливою за ним.</p>
<p>А я, чи щастя дати вже спроможний?<br />
Прошу прощення у його вдови.<br />
Він хоч поліг — та в битві переможній.<br />
А я зазнав поразки — і живий.</p>
<p><b>І ЦЕ Ж ПОРАЗКА У ЖИТТІ НЕ ПЕРША!</b><br />
Було всього — поломів і облог.<br />
А я вставав, на шаблю руку сперши.<br />
І крізь поразки йшов до перемог.</p>
<p>В житті було всілякої напасти.<br />
На плечах маю п’ять десятків літ.<br />
В такому віці можна занепасти<br />
і можна душу мати вже як лід.</p>
<p>А я живий. І знову прагну бою.<br />
І перемоги. Хай на схилку літ —<br />
труну звелю возити за собою,<br />
а ще піти подужаю в похід!</p>
<p><b>ШРАМКО ПРИЙШОВ СЬОГОДНІ НАВПРОШКИ,</b><br />
продерши хащі голими руками.<br />
Сказав: — По селах ходять козаки,<br />
перебрані ченцями, жебраками, —<br />
І кажуть всім, що воля вже близька.<br />
Щоб готувала порох парубота.<br />
А як надійдуть гетьманські війська —<br />
щоб відчиняли гетьману ворота!<br />
Щоб завдавали ворогу халеп,<br />
і далі йшли по селах нуртувати.<br />
Щоб готувались, щоб тікали в степ.<br />
Пісок панам щоб сипали в гармати.<br />
Щоб запасали зброю і харчі,<br />
та не шуміли як торішня брага.<br />
А хто сидіть зостане на печі,<br />
того чекає посміх і зневага.</p>
<p>Такий він був похнюплений і кволий,<br />
усе тягнув з терплячістю вола,<br />
оцей Шрамко. А як запахло волею,<br />
душа в йому навприсядки пішла!<br />
Кажу: — Ну, ходять. То ще не спонука.<br />
Поразка — це кінець. І сором від людей.-<br />
А він мені: — Поразка — це наука.<br />
І ти в цій Академії — спудей.</p>
<p><b>…ЩО ВІН СКАЗАВ ПРО ГЕТЬМАНСЬКІ ВІЙСЬКА?</b><br />
— Які війська? — питаю у Ганнусі. —<br />
це щоб мене підтримати на дусі?</p>
<p>Та хто вже піде під моє знамено?<br />
Хіба що мертвих кликать поіменно</p>
<p><b>ВЧОРАЙШИЙ ДЕНЬ ПРИЙШОВ ШРАМКО УРАНЦІ.</b><br />
І каже: — Все. Берися за перо.<br />
Побужжя йде, Волинь і наддністрянці.<br />
А там, диви, обізветься й Дніпро.</p>
<p>Куди іде?! Яким універсалом<br />
тепер людей до себе приверну?<br />
Кому я гетьман, коли вже і сам он<br />
своїх провин в душі не прогорну!</p>
<p>Ну, а якби я навіть і подужав<br />
того паперу написати жмут, —<br />
то де збереться те твоє Побужжя?<br />
Кому відомо, врешті, що я тут?</p>
<p>Це ж не гетьманський Чигирин, не Броди.<br />
Та вже й свобода в нас не на хмелю.<br />
А піде чутка, — задля нагороди<br />
таки мене хтось видасть королю.</p>
<p>— Та не барися! Стелеться дорога.<br />
Десь люди ждуть, поклич їх, підійми!<br />
Ти маєш чар. Тобі дано від Бога.<br />
Ти маєш дивну владу над людьми.</p>
<p><b>ЯКА ТАМ ВЛАДА?<br />
ДЖУРА, ДВОЄ КОНИКІВ.</b><br />
А Ганна каже: — Ти наш оберіг.<br />
Мій брат, Богдане, сповістив полковників,<br />
що ти живий і що чекаєш їх.</p>
<p>О жінко! Ти життя. Кажи мені надію.<br />
Я справді сам не свій. Бо нидію, не дію!<br />
Не влади прагну. Смерті чи спокути.<br />
Але ж пустеля з цих дрімотних веж!<br />
Вона мені: — Збери себе докупи,<br />
тоді і військо, гетьмане, збереш.</p>
<p><b>УЧОРА ПИСАР МІЙ ПРИШКАНДИБАВ.</b><br />
З Волині пішки, довго добирався.<br />
Дістав чорнило, про папір подбав,<br />
в Шрамка у церкві воску постарався.</p>
<p>Перо й печать із торби повиймав.<br />
На стіл поставив срібний каламар.<br />
І так сказав: — У добрий час почати<br />
універсал з притисненням почати.</p>
<p><b>І СИН ШРАМКА, ПЕРЕБРАНИЙ ЧЕНЦЕМ,</b><br />
прийшов, приніс чутки мені достотні.<br />
Сказав, що він не є<br />
від когось посланцем,<br />
що він від себе і від тих півсотні.</p>
<p>Що прийдуть ще, та мусять з осторогами.<br />
Засади скрізь. Свої не знаєш де.<br />
Кварцяне військо йде трьома дорогами —<br />
немов залізним неводом веде.</p>
<p>А наші йдуть лісами та довколами.<br />
Крізь нетрі йдуть, крізь ночі і туман.<br />
Об пні й каміння розбивають голови,<br />
щоб не потрапить в руки ворогам.</p>
<p>В дорозі мруть, від ран, від лихоманок,<br />
від голоду, від мертвої води.<br />
Намайстрували хлопи вистрілянок<br />
і теж ідуть. Подай їм вість куди!</p>
<p><b>ЩО Ж, БИТВУ Я ПРОГРАВ.<br />
ПОВІСИТИСЬ НЕ ШТУКА.</b><br />
До всіх провин ще й відчай долучить.<br />
Як той казав, поразка — це наука.<br />
Ніяка перемога так не вчить.</p>
<p>Гей, писарю, неси мою печатку!<br />
Життя пропало. Почнемо спочатку.</p>
<p><b>НУ ОТ, І НАПИСАВ УНІВЕРСАЛИ.</b><br />
А хто їх прочитає і коли?<br />
Якби їх птиці крилами писали<br />
або громи у небі прогули!<br />
Чи хто промчав гривастим румаком<br />
та їх розніс. Але ж ми тут самотні.</p>
<p>— Самотні? Ми?! — сміється піп Шрамко.-<br />
А мій же син? А ті його півсотні?</p>
<p><b>А Й СПРАВДІ. МАЄМО ГІНЦІВ.</b><br />
Та ще яких, та ще й півсотні навіть!<br />
Такі вже не шукають манівців.<br />
Пройшли крізь пекло, то дорогу знають.</p>
<p>Нема нам щастя — мусить бути чудо.<br />
Ще ми постанем зі своїх руїн.<br />
Мене не можуть люди не почути —<br />
душа в мені розгойдана як дзвін!</p>
<p>Скликаю вас. Над цим не владен ворог.<br />
Почуйте слово з-під мого пера!<br />
Простіть мені, що знову б’ю на сполох.<br />
На Благовіст ще, люди, не пора.</p>
<p><b>А ТИ, ГАННУСЮ, ЖДИ МЕНЕ ДО ОСЕНІ.</b><br />
Зібравши військо, вісточку подам.</p>
<p>Повінчаємося у Корсуні,<br />
в місті слави моєї. Там<br />
пригадаю себе, колишнього.<br />
І весілля справим як слід.<br />
Та й попросимо у Всевишнього<br />
трохи щастя. І трохи літ.</p>
<p><b>НА МУРАХ ВІТЕР ХИЛИТЬ БАДИЛИНУ.</b><br />
Цвіте ожина. Тихо, як в раю.<br />
А втім, не знаю… Може, в цю хвилину<br />
хтось десь торгує голову мою…</p>
<p><b>І ГАННА ПРИ МЕНІ. І ПОГЛЯД МИГДАЛЕВИЙ.</b><br />
І дотик вуст. І тіла оксамит.</p>
<p>Час тягнеться, як шлейф старої королеви.</p>
<p>Коли б уже почути грім копит!</p>
<p><b>ЩЕ ВКРАЯВ ДЕНЬ ЧЕКАННЯ ЧОРНУ СКИБУ.</b><br />
Який там грім, ні вершника нема.<br />
Несе тополь високі смолоскипи<br />
дорога в ніч пустельна і пряма.</p>
<p><b>ПОЛЯ, ПОЛЯ, ПОЛЯ… ДОЛИНИ І ДОЛИНИ…</b><br />
Напнувся обрій наче тятива.<br />
Із Паволочі дзвін, вечірній дзвін долине.<br />
І знову чути як росте трава.</p>
<p><b>СТОЮ НА ВЕЖІ І ДИВЛЮСЬ НА ШЛЯХ.</b><br />
Червоний щит призахідного сонця.<br />
А що це там за гомін у полях?<br />
Гей, джуро, глянь! Та їх там ціла сотня.<br />
А може, й дві. — Гей, джуро, ти зіркий.<br />
Тобі видніше із тамтої вежі.<br />
— Це, — каже, — батьку, наші козаки.<br />
Я, — каже, — батьку, бачу по одежі.</p>
<p><b>ПРИЙШЛО ЇХ ДВІСТА. ВДАРИЛИ ЧОЛОМ.</b><br />
Розбили табір ген по оболоні.<br />
Вже сходив сонця золотий шолом,<br />
як знов у лузі заіржали коні.</p>
<p>Десь крізь ліси пробився Джеджалик.<br />
Богун іде. Пушкар от-от прибуде.<br />
Чи я вже бути гетьманом одвик,<br />
що серце мало не розірве груди?!</p>
<p>Стою. Стрічаю воїнів. Молюсь.<br />
На схилі, сивий, кланяюсь їм низько.<br />
Дві сотні… Три… Не дай Бог, помилюсь.<br />
І ще… І ще… І ще їх ціла низка!</p>
<p>Прийшли… Спасибі… Ось мої полки.<br />
Уже й знамена із лісами врівень.<br />
Оце ж мої Волинці, Пінчуки.<br />
Мої Драчі, Немиринці і Гнівань!</p>
<p>Шевці. Кравці. Броварники. Ткачі.<br />
Дейнеки. Запорожці. Завірюхи.<br />
Тютюнники. Кушніри. Орачі.<br />
Прудиуси. Плачинди. Одчайдухи.<br />
Урвитель. Іскра. Добош. Курінний.<br />
Бандура. Скрипка. Явір. Кияниця.<br />
Сірко. Буланий. Білий. Вороний.<br />
Зозуля. Заєць. Кущ. Перепелиця.<br />
Ох, як вас люди називали ловко!<br />
Некуйбіда. Майбоженко. Чумак.<br />
Пустикота. Завернивовка.<br />
Нетудихата. Неїжмак.<br />
Неклепаний. Одливаний. Пекельний.<br />
Попович. Молибога. Лихолат.<br />
Мальований, Індутний і Субтельний.<br />
Вернигора. Світайло. Семибрат.<br />
Орленки, Удовенки, Бойчуки.<br />
Синиці, Чайки!.. Хто там ще позаду?<br />
Всі на цей час приявні козаки,<br />
ударте в бубон і скликайте раду!</p>
<p>Ще надолужим місяць цей іюль.<br />
Ще ого-го, є час до падолисту.<br />
А кожен при собі щоб зброю мав огнисту,<br />
п’ять хунтів пороху і скілько треба куль!<br />
Щоб коні. Щоб вози. Щоб рептухи. Щоб сідла.<br />
Щоб нас не взяв ніякий бусурман.<br />
Усім вобец і кожному зосібна, —<br />
це я вам говорю, негідний вас Богдан!</p>
<p><b>БО НЕ 3 ТОГО ЗАЛІЗА МЕНЕ ЛИТО</b><br />
і не в тому гартовано вогні,<br />
щоб їм вдалося на своє копито<br />
переробити душу у мені!</p>
<p>Коли я вже піднявся того труду —<br />
народ зібрати під свою оруду,<br />
то покладу на це усе життя,<br />
а доведу це діло до пуття!</p>
<p><b>А ШУМ В ПОЛЯХ, А ГОМІН ПО ДІБРОВИ</b><br />
А пісня хоче коней розпрягать.<br />
Як палахтять багаття вечорові!<br />
Які великі тіні від багать!</p>
<p>І ми, що звикли до такої тиші,<br />
що чутно як потріскує свіча, —<br />
так людно стало в нас на городищі,<br />
такі у нас знамена щонайвищі! —<br />
що аж халяндру скаче циганча.</p>
<p>Шатрів нема — нічого, сплять під зорями.<br />
Обоз відстав — приїде на волах.<br />
Ми хлопці молоді. І поле в нас не зоране.<br />
І сон наш стереже сторожа на валах.</p>
<p><b>А ВРАНЦІ ПОТЯГЛО І ЛАДАНОМ І ДИМОМ.</b><br />
О слава ж Богу, я таки дожив! —<br />
старенький піп Шрамко помахував кадилом,<br />
за упокій полеглих відслужив.</p>
<p>Прощайте і простіть… простіть, мої хоробрі…<br />
Хай той кадильний дим односять вам вітри.<br />
Стоять мої війська, стоять по самий обрій,<br />
похилені як чорні прапори…</p>
<p><b>ПРИЙШЛО ДО МЕНЕ ВІЙСЬКО РОЗПОРОШЕНЕ.</b><br />
Вернулося, дав Бог мені дожить.<br />
Звохчіли очі, і сльоза непрошена<br />
от-от з очей, проклята, побіжить.</p>
<p>Хтось підійшов, до мене щось балакав.<br />
А я мовчав, бо ще щось наверзу.<br />
Усе було. Я тільки ще не плакав.<br />
Стояв і в душу завертав сльозу.</p>
<p><b>ПОЛКОВНИКИ МОЇ! НЕ ШОВК, НЕ КАРМАЗИНИ</b><br />
шляхетних дій і помислів зразок.<br />
Стояв Пушкар, як сивий дуб озимий,<br />
Стояв Богун, як лицар із казок.</p>
<p>Сміявся зором відчайдушне карим,<br />
на самі очі натягнувши шлик,<br />
весь зранений, полковник мій, татарин<br />
всіх добрих слів достойний Джеджалик.</p>
<p>Так мало бути. Ждав їх недаремно.<br />
Душа пройшла над прірвою зневір.<br />
І Ганнин брат, Іван Золотаренко.<br />
своїх преславних ніжинців привів.</p>
<p>І той Богун — чолом під корогвою —<br />
що замість мене бувши наказним —<br />
подав мені клейноди з булавою.<br />
і ми при війську обнялися з ним!</p>
<p><b>Я ВПЕРШЕ НІЧ ТАК ДОБРЕ ВІДПОЧИВ.</b><br />
Я чуюсь так, що зичу й молодому.<br />
Надійним людям Ганну доручив,<br />
щоб одвезли із почестю додому.</p>
<p>У Суботів не треба. Там <i>ВОНА</i>.<br />
Там тінь її. Там згадка найпоганша.</p>
<p>То був мій дім. І то була жона.</p>
<p>А цю — у Чигирин, бо це уже гетьманша!</p>
<p><b>КОЗАЦЬКА ЖІНКА 3 ГОРДИМИ ОЧИМА —</b><br />
вона мов крила в мене за плечима!</p>
<p>Вона для мене у ці дні —</p>
<p>як моє серце у мені!</p>
<p><b>І СИН ШРАМКА ПРИВІВ СВОЇ ПІВСОТНІ.</b><br />
І сам Шрамко вдяг ризи щирозлотні,<br />
налаштувався з нами у похід.</p>
<p>І той гончар дивився мені вслід.<br />
Коли мене побачив з булавою,<br />
лиш похитав, старенький, головою,<br />
перехрестив і усміхнувся дід.</p>
<p>Зброяр заплакав, бо лишався, бідний.<br />
Віщунка дбала хліб нам і питво.<br />
По схилах циганча за мною довго бігло.<br />
І циган говорив, що кінь у мене: — О!</p>
<p><b>ІЩЕ ДИМЛЯТЬ ПІД ПОПЕЛОМ БАГАТТЯ.</b><br />
Ще сон торкає вічі мимохіть.<br />
А вже в похід нам витрублено, браття!<br />
І довбиш б’є у потемнілу мідь.</p>
<p>І вже ногою бувши в стремені,<br />
я нахилився до своєї Долі.<br />
Я їй сказав: — Чекай в Чигирині.<br />
Ми переможем. Не такі ми й кволі.</p>
<p>Не допускай такої мислі,<br />
що Бог покаже нам неласку.<br />
<b><i>Життя людського строки стислі.<br />
Немає часу на поразку.</i></b></p>
<p>***</p>

<div></div>