<strong>Герасим’юк Василь – Влітку, наприкінці 80-х…</strong>
<p>Мабуть, сам небесний Ілько на своїй колісниці<br />
поскликав їх на храм,<br />
і вони поз’їжджались на свято Іллі<br />
у храмову неділю,<br />
блаженні, жебраки, каліки.<br />
Юродиві пішли між люди,<br />
а інші поставали і повсідались<br />
обабіч довгої дороги до церкви,<br />
і останнім уже1 не вистачило місця.<br />
Картатий празниковий люд<br />
рушив на цвинтар<br />
і декого із сидячих та стоячих<br />
упізнавав по голосу,<br />
яким виспівувались чи виплакувались молитви,<br />
який благав чи погрожував небесною карою,<br />
який радив купувати ікони і хрестики,<br />
ланцюжки і пискавки,<br />
портрети Сталіна2 і церковні календарі.<br />
Цей голос божественно зривався<br />
у нескінченних співанках про наші походи<br />
і про інше горе на світі.<br />
А декого із юродивих<br />
упізнавали в обличчя,<br />
бо в горах їх3 бояться,<br />
надто вірячи їхнім словам.<br />
Цей храмовий потік ювілейного року<br />
видавався безкінечним,<br />
хоч закінчувався біля церковних воріт,<br />
і він був безкінечним,<br />
бо церковні врата нині відкриті.</p>
<p><i>А коли храмове богослужіння закінчилось,<br />
тоді із церкви хлинув зворотний потік,<br />
він був ще голоснішим і картатішим,<br />
І вже рідко хто зважав<br />
на молитви, шрами і пісні,<br />
і були вислухані тільки юродиві.</i></p>

<div>




</div>

<p><i>А коли місцевий люд і сторонський, гостьовий,<br />
розбрелися по хатах, на набутки4,<br />
тоді зламалася враз<br />
жива загорожа упродовж храмової дороги<br />
і під замкненою церквою за цвинтарем<br />
почалося їхнє свято,<br />
бо кому потрібні такий храм і таке спасіння,<br />
якщо не можна, міцно обнявшись, хто з ким зуміє<br />
випити за здоров’я кожного<br />
і за здоров’я всіх!</i></p>
<p><i>А коли спалахнули блискавки, вдарив грім<br />
і впав густий дощ,<br />
тоді раптом замовкли<br />
блаженні.</i></p>
<p><i>А коли замовкають юродиві,<br />
тоді починається гвалт і крик —<br />
грізно зчіпляються, хто з ким може,<br />
і над землею<br />
у печальних смугах дощу<br />
миготять милиці і протези, хрести і ножі.<br />
каміння і прокляття.</i></p>
<p><i>І тоді<br />
із високо піднятою над головою,<br />
страшною у відсвітах Ількових блискавиць<br />
косою,<br />
вибігає газда,<br />
якому геть начисто витолочено всю траву.<br />
І куди ж йому подітися<br />
зі своїм праведним гнівом?!</i></p>
<p>А на понеділок<br />
залишається тільки жалісливий безногий,<br />
що в ранковому тумані<br />
здається маленьким хлопчиком,<br />
який грається у придорожній траві,<br />
випрямляючи залежані стебла і зігнуті квіти.<br />
Він знає, де сиділи сліпі,<br />
де падали копійки і де падали побратими,<br />
і один із знайдених срібняків<br />
притуляє до бурого запухлого надбрів’я…<br />
І плаче, і шепоче,<br />
і з того невгамовного шепоту<br />
чути тільки одне, часто повторюване, лагідне:</p>
<p>“Нічого, нічого… Скоро Спас. Преображеніє.<br />
За два тижні Спас”.</p>

<div></div>