<strong>Павло Мовчан – Диптих про Лесю Українку </strong>
<p><strong>1. Біля хворого С. Мержинського</strong></p>
<p>Тане кружальце обличчя…<br />
Хай собі ходить, хто ходить<br />
боком попід дверима.<br />
Дух вогню однокрилий борсається в оливі.<br />
Де воно? Що воно? Звідки?<br />
Стеля — не ополонка.<br />
Висушена нагідка плаває, як лебідка.<br />
А задля кого?<br />
Вже віджурилось, що й годі,<br />
так, що ні сліз, ані слів, —<br />
страх собі по господі ходить, де захотів…<br />
В нього тонке обличчя —<br />
світиться, ніби скло,<br />
а біля губ суничних житнє тремтить стебло…<br />
— Лесю, а де пашниця,<br />
порожньо так руці…<br />
Гай Зелений не сниться…<br />
Жар догора на щоці…<br />
…Легко нозі ступати,<br />
білу повітницю бгати.<br />
Бігти… Бо навздогін<br />
він троєрукий. Він!<br />
— Холодно?<br />
— Анітрішки…<br />
— В гніздах долонь — горішки.<br />
— Кину, а чи влучу?<br />
Тихі мої долоні<br />
студять зжарілі скроні,<br />
мови його не чуть.<br />
Страх тільки щось шепоче,<br />
перстень надіти хоче<br />
на підмізинець твій…<br />
— Та ж відступись мерщій!</p>

<div>




</div>

<p><strong>2. <a href="http://onlyart.org.ua/?page_id=5291">Леся Українка</a> в Сурамі, 1913 р.</strong></p>
<p>Хто ж це день при дні за мною<br />
бродить назирцем, як сніг,<br />
і сльозою крижаною<br />
пише ім’я на вікні?<br />
Упівголоса вже кличе.<br />
Ой, ще рано, не спинюсь,<br />
не зломлю — тобі незвично —<br />
кров’ю скріплений союз.<br />
Пережди якусь годину —<br />
заплетуться жили знов,<br />
як волокна — в бадилину,<br />
розрідивши смертну кров.<br />
Борозну візьму глибоку,<br />
не глибоку, а важку.<br />
Легко мать мені мороку<br />
при співкому лемішку.<br />
І воли мої слухняні<br />
рушать землю на засів —<br />
у засіки берестяні<br />
ляжуть зерна добрих слів.</p>
<p>***</p>

<div></div>