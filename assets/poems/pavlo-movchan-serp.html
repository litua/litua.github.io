<strong>Павло Мовчан – Серп </strong>
<p>Серп виткався на ржавім полі<br />
і впав раптово на снопи;<br />
розтявши лінію недолі,<br />
він поле кров’ю окропив.<br />
Спинився жнець на краю думки,<br />
спроквільно спину розігнув<br />
і різонув навідліг лунко<br />
по стеблах спеку навісну.<br />
Зерно розбризкалося приском<br />
по чорній стриженій щоці;<br />
серп скрапував червоним блиском,<br />
пручаючись у кулаці.<br />
Очима вимірявши шлях,<br />
наклавши серп на небокрай,<br />
жнець біг і біг по колосках,<br />
щоб вкраять сонця коровай.<br />
А спека — назирцем, невпинно,<br />
аж спорскували з язика<br />
пекучі розсипи калинні,<br />
згоряючи на остюках.</p>

<div>




</div>

<p>***</p>

<div></div>