<strong>Павло Мовчан – Компенсації </strong>
<p>Горить на вітрі жаром<br />
калина край вікна,<br />
крізь ополонку в хмарах —<br />
блакитна глибина<br />
просвічує, як очі<br />
у неньки на лиці.<br />
Повітря аж струмкоче —<br />
прозорі пухирці<br />
все тіло обліпили,<br />
занурене в блакить.<br />
Всі смутки відлетіли.<br />
І необтяжно жить.<br />
Легенько відштовхнешся —<br />
спливеш і хмар сягнеш,<br />
і все небесне плесо<br />
за мить перепливеш…<br />
Проте одноманітно-блакитно —<br />
і пливти<br />
у мандрах кругосвітніх<br />
обридне крізь світи…<br />
І надмір своєволі,<br />
безмежної плавби,<br />
тобі забракне долі земної і доби,<br />
як бракне зараз неба<br />
і світла у вікні,<br />
бо всі твоі потреби:<br />
земні, земні, земні…</p>

<div>




</div>

<p>***</p>

<div></div>