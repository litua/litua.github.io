<strong>Калинець Ігор – Музика</strong>
<p>Раптом та ніч, уповання довгого трунок,<br />
задихаюсь і рвусь, як натягнений смик<br />
В павутинні панчіх ноги твої, як струни,<br />
в білім футлярі скрипка, яка не спить.</p>

<div>




</div>

<p>Спраглі ми вперше музики одкровення,<br />
лише зачувши їдкий солов’я камертон.<br />
Шаленіє тройзілля, труйзілля по наших венах,<br />
а в чорнозіллі цноти червцю вибухає бутон.</p>
<p>Озиваєшся, скрипко, тіла свого повноліттям,<br />
у пісні пристрасті шал і чистості жаль.<br />
Раптом ця ніч, це одкровення червоне,<br />
коли приходить кохання великий скрипаль.</p>

<div></div>