<strong>Мозолевський Борис – Монолог до мами</strong>
<p>На тих стежках за дальніми степами,<br />
За полинами, сизими від мли,<br />
Де ноги Ваші зранені ступали,—<br />
Терни колючі, мамо, наросли.</p>
<p>Зберу увесь набуток свій у жменю.<br />
Важкий мій плуг, пісна моя рілля!<br />
Ви так хотіли щастя задля мене!<br />
Не дочекались… Пухом Вам земля…</p>
<p>Я все іду, й всього мені замало —<br />
Доріг і звершень, друзів і мети.<br />
Ви щось таке на світі знали, мамо,<br />
Чого мені повік не осягти!</p>

<div>




</div>

<p>Як часто я, коли в душі досада,<br />
Коли не піддається висота,<br />
Вас кличу не докличусь на пораду!<br />
Та голос мій до Вас не доліта…</p>
<p>І знов лежу і думаю ночами,<br />
Бо світ цей мій і в ньому все моє!..<br />
Вже наче й треті півні прокричали,<br />
А день не йде, і сонце не встає.</p>
<p>І озирнусь на шлях свій, серцем збитий,<br />
Прониже груди холодом в імлі: .<br />
На тих стежках, де я горів для світу,<br />
Щось гостре пробивається з землі.</p>

<div></div>