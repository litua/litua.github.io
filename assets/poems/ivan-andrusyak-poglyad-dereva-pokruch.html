Іван Андрусяк – погляд дерева покруч…<p>погляд дерева покруч — за ласку дарують дукати<br />
за труну самота за вогонь чикатіловський сплін<br />
причаїлась задуха в легенях маленької хати<br />
де ночуємо порізно Він або я або Він</p>
<p>облітають лані благально доліплені з воску<br />
крига слів розкололась бо там уже інший ґазда<br />
ми плекаємо зустріч під білими нігтями мозку<br />
та сліди під порогом постійно змиває вода</p>
<p>я люблю Його мовчки люблю Його немічну маску<br />
Його тінь під очима і німба вологий синець<br />
я Його проклинаю як млосний язичницький жрець<br />
і як дурень тубілець жеру Його тіло на паску</p>

<div>




</div>

<p>так форелі в судинах минають лягають на дно<br />
так новітні мерці обзираються що за потвора<br />
я щодругої ночі навщент роздираю вікно<br />
аби хата вдихала повітря споруджене вчора</p>
<p>та приходять дерева і втупивши очі в софіт<br />
подарують за ласку дукати сантими тіролі<br />
я начхав на цю маску начхав на нудні Твої ролі<br />
обійми мене Боже і хай заокруглиться світ</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>