<strong>Антонич Богдан-Ігор – Лунатизм</strong>
<p>Не дивись, не дивись так на мене ти вперто й завзято,<br />
перестань, перестань, о молюсь, перестань!<br />
О чому, о чому і мене, і тебе, о чому нас проклято,<br />
щоб ішли я і ти, вдвоє ми, на землі й на неба грань?</p>

<div>




</div>

<p>О замкни, о замкни хоч на хвильку одну це страшне, срібне око!<br />
О засунь ти його, я благаю, зіницями хмар!<br />
Не свердли, не верти, аж наскрізь, аж до дна не вбивайсь так глибоко!<br />
Відійми твій слипучо-лискучий, отруйливий чар!</p>
<p>Не чаруй, не чаклуй, бо коли вже мене, лиховісний, пристрінеш,<br />
на найвищий з усіх разом вийдемо шпиль, понад всесвіту твань,<br />
а тоді на все горло я вигукну, низу побачивши ріні,<br />
й звідціля впадемо назадгузь шкереберть, наче яблука два.</p>

<div></div>