<strong>Герасим’юк Василь – Перше послання Дмитра з Кутів до галичан</strong>
<p>Не знаю, чому ви завжди боялися<br />
божевільних і привидів.</p>
<p>Може, тому, що божевільний забагато<br />
розказував,<br />
знаючи про вас те, що самі не знали чи не<br />
хотіли,<br />
а привид перестрівав глупої ночі<br />
у найнесподіванішому місці.<br />
За своє життя я відучив вас<br />
боятися божевільних,<br />
а тепер помираю і в скорім часі<br />
відучу боятися привидів.</p>
<p>Страх ваш я збагнув тоді,<br />
коли мовчав, а ви говорили.</p>
<p>А потім я отверз уста<br />
на тридцять літ —<br />
я відправляв богослужіння<br />
у всіх автобусах на всіх дорогах Галичини.</p>
<p>Я зайшов у найперший автобус зі словом<br />
Божим,<br />
і ви почали вигадувати,<br />
що мене вигнали з духовної семінарії<br />
за несусвітені гріхи і я збожеволів.<br />
Різне вигадували ви,<br />
але без мене<br />
у 50-х не сідали в автобус на перевалі.<br />
Та цим я не тішився, бо добре знав,<br />
що заповів Спаситель.</p>

<div>




</div>

<p>Я підсів до нещасного чоловіка і сказав:<br />
“Я твій брат”.</p>
<p>“Ось мій брат, — махнув той головою убік, —<br />
ось той, що вернувся вчора з далекого краю,<br />
і згадав, як нас тато поділив.</p>
<p>Ти помолися за нього,<br />
бо я буду просити панів,<br />
аби повезли його назад,<br />
віддам за це усі гроші й маржину”.</p>
<p>Я підсів до того,<br />
якого мали вдруге вигнати,<br />
і сказав: “Я твій брат”.</p>
<p>“А щоб тебе кров залляла, блаженний, —<br />
я на рідній землі, як між чужими”.</p>
<p>Він був перший,<br />
хто поборов страх і прокляв мене.</p>
<p>Тоді я підсів до нещасної жінки,<br />
я хотів назвати її сестрою,<br />
але тільки поцілував<br />
і сказав: “Щоб тебе голова не боліла”,<br />
бо в мене дуже боліла голова.</p>
<p>А ви почали усміхатися —<br />
ви більше не боялися божевільних.</p>
<p>А тепер, умираючи, кажу:<br />
браття і сестри,<br />
щоб ви не боялися і привидів,<br />
я приходитиму до вас при світлі дня.</p>

<div></div>