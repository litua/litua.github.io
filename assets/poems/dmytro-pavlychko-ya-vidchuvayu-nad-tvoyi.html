<strong>Дмитро Павличко – “Я відчуваю над твоїм чолом…” </strong>
<p>Я відчуваю над твоїм чолом<br />
Прозорої матерії наявність,<br />
Я знаю, то незримий ореол<br />
Показує, що ти – осердя світла.</p>
<p>Ти – світлоносиця, а я – земля,<br />
Заповнена темнотами й насінням.<br />
Торкнись до мене. З мене й проросте<br />
Пшеничний колос, що жадає сонця.</p>

<div>




</div>

<p>Ти обертаєш в хліб мою снагу<br />
Теплом ласкавим, лагідністю неба,<br />
Та гину я, коли впадаєш в лють<br />
І рвеш вогнем мої пшеничні жили.</p>
<p>Ти гніваєшся. Настає зима.<br />
Мене вкриває снігом моя Мати;<br />
І береже вона мене для тебе,<br />
Бо відає: ти, як весна, прийдеш.</p>
<p>***</p>

<div></div>