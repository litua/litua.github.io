Юрій Федькович – Шельвах<p>Ой та нікому так, нікому,<br />
Та як жовняру молодому<br />
у кабатинці, у ремінню<br />
Ходити шельвах по камінню,<br />
Ой та по зимнім, зимнесенькім<br />
У кабатиню тонесенькім.<br />
Ой ходить шельвах по морозі,<br />
А камінь тріснув на підлозі;<br />
Ой камінь тріснув, жовняр свиснув,<br />
До себе ціпко гвер притиснув,<br />
Та й білі руки ломле, гріє,<br />
Що аж му серце в грудях мліє…<br />
Ой серце моє крем’яноє,<br />
Чому не тріснеш й ти надвоє?<br />
Укрився місяць зороньками,<br />
Заплакав жовняр сльозоньками;<br />
Заплакав жовняр сині очі,<br />
А під ногами сніг скрегоче.<br />
А жовняр ноги підоймає,<br />
До місяченька промовляє:<br />
“Ти, місяченьку, перекрою,<br />
Не дай ти, боже, долю мою!”</p>

<div>




</div>

<p>автор: <strong><a href="http://onlyart.org.ua/?page_id=7153">Юрій Федькович</a></strong></p>

<div></div>