<strong>Павло Мовчан – Звертання до снігу </strong>
<p>Ой, чистоти не вберегти,<br />
що мені очі ріже…<br />
Крізь подих снуйся і лети,<br />
крізь вушко голки, сніже…</p>
<p>І білизна твоя ясна<br />
відтінює скорботу;<br />
бринить, бринить суха струна —<br />
чорнобиль чорноротий.</p>

<div>




</div>

<p>Віджив, засох і тільки звук<br />
кружляє, мов насіння,<br />
і проситься стебло до рук<br />
сопілкою, жалінням.</p>
<p>І я благаю, сніже мій,<br />
осівши, зберігайся,<br />
на сито й душу пересій,<br />
білій, не запікайся.</p>
<p>І, відтінивши чорноту, —<br />
ні, не душі, а плоті,<br />
полиш мені не гіркоту,<br />
а солодинку в роті.</p>
<p>***</p>

<div></div>