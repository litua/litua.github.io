<strong>Павло Мовчан – “І сонях гнеться, і землю гне на осінь…” </strong>
<p>І сонях гнеться, і землю гне на осінь,<br />
І синій голос висне, мов крило,<br />
Що раптом над<br />
Просонням простяглось<br />
І протягло золочені покоси.<br />
— Не клич мене,<br />
Занадто таки низько<br />
Ранковий гомін, вхекавшись, пробіг<br />
За небосхил, що править за поріг<br />
Осідку нашого і нашої колиски.<br />
— Не клич свій клич,<br />
Луну не поверну,<br />
Затисну в грудях вигук і відлуння.<br />
Зігни свій крик, бо зляканий впаду я<br />
І вже ніколи в небо не впірну.<br />
Моє розкрилля — крила мук твоїх.<br />
Не я лечу — розіп’ята у небі,<br />
Ти котишся із райдуги кумедно,<br />
І тане погляд в хмарах осяйних.<br />
— Не клич. А то вже й так стулив долоні сонях,<br />
Я ж наболілу зірку проминув.<br />
Твій клич за відчай я сприйняв спросоння,<br />
І, обминувши, знову повернув.</p>

<div>




</div>

<p>***</p>

<div></div>