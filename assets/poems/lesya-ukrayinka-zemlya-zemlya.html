<strong>Леся Українка – Земля! Земля!</strong>
<p>Земле чужая, яка ж бо ти рідна для мене!<br />
Мати-землице, рятуй свою бідну дитину!<br />
Зрадило море мене, за любов заплатило знущанням.<br />
Чуєш? і досі радіють з жарту лихого чайки.<br />
Що ж се? я бачу – і ти постраждала від зради?<br />
Пишна земля візантійська, наче вдова в простих шатах,<br />
в тяжкім покрові снігів тихо сумує, бо сонце,<br />
сонце кохане її – полюбило сперечницю-хмару…<br />
Мати-землице, потішся! Нехай там зрадливого друга<br />
звабила інша на час, – діти з тобою зостались,<br />
лихо, і зрада, і горе – все їх зближає до тебе,<br />
а як доповниться чаша – вернуться в надра твої.<br />
Щастя такого не має мати-людина ніколи.<br />
Ти щасливіша над всіх. Земле, радій і цвіти!</p>

<div>




</div>

<p>[21.01.1911 р. Перед Босфором]</p>

<div></div>