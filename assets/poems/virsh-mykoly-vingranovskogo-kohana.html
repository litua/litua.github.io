<strong>Микола Вінграновський – Кохана…</strong>
<p>Кохана<br />
ти не знаєш<br />
що коли я приходжу від тебе<br />
я засинаю<br />
людиною<br />
а просинаюся деревом<br />
і вранці<br />
шумлю у нашому подвір’ї<br />
і сусіди дивуються<br />
звідки<br />
за ніч<br />
виросло таке<br />
дерево<br />
Кохана<br />
ти не знаєш<br />
що коли я приходжу від тебе<br />
я засинаю людиною<br />
а просинаюся<br />
хмарою<br />
яка зачепилась<br />
за середвіття двадцятого віку<br />
і яка не знає<br />
куди їй пливти<br />
і все небо<br />
дивується<br />
що це в мене за хмара<br />
яка не знає<br />
куди їй пливти<br />
адже вона знає ця моя хмара<br />
що єдина вітчизна у неї<br />
це я<br />
небо<br />
Кохана<br />
ти не знаєш<br />
що коли я приходжу від тебе<br />
я засинаю Миколою<br />
а просинаюся<br />
поїздом<br />
який везе під ракетними небесами<br />
мільйони дівчат<br />
таких<br />
як ти<br />
кохана.</p>

<div>




</div>

<p><em>1965</em></p>

<div></div>