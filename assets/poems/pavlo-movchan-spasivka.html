<strong>Павло Мовчан – Спасівка </strong>
<p>Вивертає вітер крону<br />
срібним сподом догори.<br />
У корінні сік холоне,<br />
медом виступа з кори.<br />
Камінь вивернувся сподом<br />
і обличчя оголив,<br />
капає смола з колоди,<br />
що засклила лет бджоли.<br />
…Спас медовий, яблуковий,<br />
лик безсмертний на піску,<br />
проступає крапля крові<br />
на кожнісінькім листку,<br />
і зі споду кожне слово<br />
має вимітку чітку.<br />
Медвяний панує спокій,<br />
тануть хмари, наче віск:<br />
рани й тріщини глибокі<br />
воском затяглися скрізь…<br />
Липнуть губи і долоні<br />
до повітря, до речей:<br />
всюди видно слід червоний —<br />
пляма в грудях, ой пече!<br />
Удихнув її в легені<br />
разом з духом медвяним —<br />
і на пам’яті зеленій<br />
видно відблиск вогняний.<br />
Виверни угору сподом,<br />
вітре, і її мерщій.<br />
Глянь, то віск чи грудка льоду?<br />
Та ні здряпини на ній…<br />
Тільки пляма проступає<br />
калинова, вогняна,<br />
ширшає вона, палає,<br />
глибина ж її — страшна.</p>

<div>




</div>

<p>***</p>

<div></div>