<strong>Павло Мовчан – Під новорічну ніч (спогад) </strong>
<p>Сіллю снігів осіда каламуть піднебесна,<br />
зменшилась в зрості постать самотня в степу.<br />
Ворон крилом прагне білість снігів перекреслить,<br />
чорно маха — обтина за стропою стропу…<br />
Слуху торкається чистий дзвінок кришталевий:<br />
звідки ці звуки течуть, як вода з джерела?<br />
Хто це попереду в тебе іде, і блиском сталевим<br />
простір розсовує, і порошить тінь від крила?<br />
В тебе за спиною лантух, а в ньому полова,<br />
глибшає крок — лантух обтяжує щось…<br />
Прийдеш додому і виб’єш ціпилном грабовим<br />
жменю пашниці на посівання у лютий мороз.<br />
І заклякаєш раптово, чуб піднімає шапчину,<br />
лантух ворушиться, ніби у ньому — а хай йому біс!<br />
Серце проткнула голка циганська крізь спину,<br />
клунок розшморгуєш квапно — що ж ти важенного ніс?<br />
Лишенько! В з’їдинах житніх — що за дрібнота? —<br />
мишка-полівка від холоду дрібно тремтить,<br />
руку простяг, і вона в рукавчаті ворота<br />
шаснула — в пазусі аж коло серця мовчить…<br />
Ти повертався додому під ніч новорічну,<br />
збившись з дороги, йшов та ішов навмання,<br />
сніг затверділий холонув, і вабила вічність,<br />
серце ж тоді зігрівало дрібне мишеня.<br />
І доплуганився ти на світанні до хати,<br />
вибивсь із сил, але клунок важкий доволік,<br />
щедро з порога засіяв половою матір<br />
і провалився у сон, щоб проспати весь рік.</p>

<div>




</div>

<p>***</p>

<div></div>