<strong>Антонич Богдан-Ігор – De morte IV</strong>
<p><em>Про смерть IV</em></p>
<p>Я є спокійний, наче тиша на воді,<br />
я маю досить, досить сили,<br />
щоб не боятись навіть і тоді,<br />
коли загляне в очі лилик.</p>
<p>Як затріпоче крилами над мною<br />
і вжалить зір, налитий кров’ю вщерть,<br />
то буде мовою німою<br />
одне-одніське слово — смерть.</p>

<div>




</div>

<p>Бо навіть привид чорний смерти<br />
душі моєї не розстроїть струн.<br />
О Боже, дай, щоб навіть впертий<br />
мене ніколи не зігнув бурун.</p>
<p>О Боже, дай, щоб я в змаганні<br />
стояв, мов скеля, проти орд,<br />
щоб смерть моя була — останній<br />
гармонії акорд.</p>
<p><em>24 березня 1932</em></p>

<div></div>