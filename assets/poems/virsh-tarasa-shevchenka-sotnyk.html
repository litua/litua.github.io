<strong>Тарас Шевченко – Сотник</strong>
<p>У Оглаві… Чи по знаку<br />
Кому цей Оглав білохатий?<br />
Троха лиш! Треба розказати,<br />
Щоб з жалю не зробить сміху.<br />
Од Борисполя недалеко,<br />
А буде так, як Борисполь,<br />
І досі ще стоїть любенько<br />
Рядок на вигоні тополь,<br />
Неначе з Оглава дівчата<br />
Ватагу вийшли виглядати.<br />
Та й стали. Буде вже давно —<br />
Отут, бувало, із-за тину<br />
Вилась квасоля по тичині,<br />
З оболонками вікно<br />
В садочок літом одчинялось,<br />
І хата, бачите, була<br />
За тином, сотникова хата.<br />
А сотник був собі багатий,<br />
То в його, знаєте, росло<br />
На божій харчі за дитину<br />
Чиєсь байстря. А може, й так<br />
Узяв собі старий козак<br />
Чию сирітку за дитину<br />
Та й доглядає в затишку,<br />
Як квіточку, чужу дочку.<br />
А сина (сотник був жонатий,<br />
Та жінка вмерла), сина дав<br />
У бурсу в Київ обучатись,<br />
А сам Настусю піджидав,<br />
Таки годованку, щоб з нею<br />
Собі зробитися ріднею;<br />
Не сина з нею поєднать,<br />
А забандюрилось старому<br />
Самому в дурнях побувать.<br />
А щоб не знать було нікому,<br />
То ще й не радився ні з ким,<br />
А тілько сам собі гадає…<br />
А жіночки… лихий їх знає!<br />
Уже сміялися над ним!<br />
Вони цю страву носом чують.<br />
. . . . . . . . . . . . . . . .<br />
Сидить сотник на причілку<br />
Та думку гадає,<br />
А Настуся по садочку<br />
Пташкою літає.<br />
То посидить коло його,<br />
Руку поцілує,<br />
То усами страшенними<br />
Сивими пустує,—<br />
Ну, звичайне, як дитина<br />
Пестує старого.<br />
А старому не до того,<br />
Іншого якогось,<br />
Гріховного пестування<br />
Старе тіло просить!..<br />
І пальцями старий сотник<br />
Настусині коси,<br />
Мов дві гадини великі,<br />
Докупи сплітає,<br />
То розплете та круг шиї<br />
Тричі обмотає!..<br />
А вона, моя голубка,<br />
Нічого не знає.<br />
Мов кошеня на припічку<br />
З старим котом грає…</p>
<p>Сотник</p>
<p>Та одчепись, божевільна…<br />
Дивись лишень: коси,<br />
Мов русалка, розтріпала…<br />
А чому ти й досі<br />
Ніколи не вплетеш кісники<br />
Оті, що тітка привезла?..</p>
<p>Настуся</p>
<p>Якби пустили на музики,<br />
То я б кісники заплела,<br />
Наділа б жовті черевики,<br />
Червону б юпку одягла,<br />
Заквітчала б барвінком коси…</p>
<p>Сотник</p>
<p>Стривай, стривай, простоволоса!<br />
Дурненька, де б же ти взяла<br />
Того барвінку заквітчатись?</p>
<p>Настуся</p>
<p>А коло тину! там такий<br />
Поріс зелений, та хрещатий,<br />
Та синій! Синій-голубий<br />
Зацвів…</p>
<p>Сотник</p>
<p>Не будеш дівувати!</p>
<p>Настуся</p>
<p>А що ж, умру хіба?</p>
<p>Сотник</p>
<p>Ба ні,<br />
А снилось восени мені,<br />
Тойді, як щепи ми щепили,—<br />
Як приймуться… мені приснилось,<br />
Як приймуться, то восени<br />
Ти вийдеш заміж.</p>
<p>Настуся</p>
<p>Схаменись!!<br />
І щепи ваші поламаю…</p>
<p>Сотник</p>
<p>І як барвінок зацвіте…</p>
<p>Настуся</p>
<p>То я й барвінок позриваю.</p>
<p>Сотник</p>
<p>А од весілля не втечеш!</p>
<p>Настуся</p>
<p>Ба ні, втечу, та ще й заплачу!</p>
<p>(Плаче).</p>
<p>Со т н и к</p>
<p>Дурна ти, Насте, як я бачу,<br />
І посміяться не даси…<br />
Хіба не бачиш, я жартую.<br />
Піди лиш скрипку принеси<br />
Та з лиха гарно потанцюєш,<br />
А я заграю…</p>
<p>Настуся</p>
<p>Добре, тату…</p>
<p>(І веселенька шасть у хату).</p>
<p>Сотник</p>
<p>Ні, трохи треба підождать.<br />
Воно б то так! та от що, брате:<br />
Літа не ждуть! літа летять,<br />
А думка проклята марою<br />
До серця так і приросла…<br />
А ти вже й скрипку принесла?<br />
Яку ж ми вчистимо з тобою?</p>
<p>Настуся</p>
<p>Е, ні! стривайте, цур не грать.<br />
А то не буду й танцювать,<br />
Поки барвінку не нарву<br />
Та не заквітчаюсь. Я зараз!</p>
<p>Іде недалечке, рве барвінок, квітчається і співає.<br />
А сотник налагоджує скрипку.</p>
<p>Сотник</p>
<p>Отже одна вже й увірвалась.<br />
Стривай, і другу увірву…</p>
<p>Настуся</p>
<p>(вертається заквітчана, співаючи)</p>
<p>«Якби мені крила, крила<br />
Соколинії,<br />
Полетіла б я за милим,<br />
За дружиною.<br />
Полетіла б у діброву,<br />
У зелений гай,<br />
Полетіла б, чорноброва,<br />
За тихий Дунай».</p>
<p>Тим часом, як вона співає, у садочок входить<br />
м о л о д и й х л о п е ц ь в солом’яному брилі, в короткому синьому жупанку, в зелених шароварах, з торбиною за плечима і з нагаєм.</p>
<p>Петро</p>
<p>З тим днем, що сьогодня! Боже помагай!</p>
<p>Настуся</p>
<p>Тату! тату! Петро! Петро! Із Києва прийшов!</p>
<p>Сотник</p>
<p>А, видом вида ти, слихом слихати! Чи по волі, чи<br />
по неволі?</p>
<p>Петро</p>
<p>По волі, тату, та ще й богословом…</p>
<p>Сотник</p>
<p>Ов!</p>
<p>Настуся</p>
<p>Богословом?! Аж страшно!</p>
<p>Сотник</p>
<p>Дурна, чого ти боїшся!</p>
<p>(Підходить до сина, хрестить його і цілує).</p>
<p>Боже тебе благослови, моя дитино!<br />
Настусю! поведи його в покої та нагодуй, бо він ще,<br />
може, й не обідав.</p>
<p>Петро</p>
<p>Та таки й так.</p>
<p>(Іде в світлицю з Настусею).</p>
<p>Сотник (сам)</p>
<p>І дарував же мені бог<br />
Таке дитя, такого сина!<br />
І богослов уже. Причина,<br />
Причина мудрая.</p>
<p>(Задумується).</p>
<p>Чого?<br />
Чого я думаю? У попи,<br />
А як не схоче, то на Січ,<br />
І там не згине вражий хлопець.<br />
Іти лиш в хату… От ще річ:<br />
Заставить треба богослова,<br />
Щоб дома байдиків не бив,<br />
Щоб він, гуляючи, навчив<br />
Настусю заповідь, щоб знову<br />
Не довелось дяка наймать,<br />
Як для покойної. А знаю,<br />
Без цього вже не повінчає<br />
Отець Хома… Піти сказать,<br />
А то забуду…</p>
<p>(Іде в хату).</p>
<p>__________________________</p>
<p>Жить би, жить, хвалити бога,<br />
Кохатися в дітях,<br />
Так же ні: самому треба<br />
Себе одурити,<br />
Оженитися старому<br />
На такій дитині!<br />
Схаменися, не женися:<br />
І вона загине,<br />
І сам сивим посмішищем<br />
Будеш в своїй хаті,<br />
Будеш сам оте весілля<br />
Повік проклинати,<br />
Будеш плакать, і нікому<br />
Ті сльози старечі<br />
Буде втерти, не женися!<br />
І гич не до речі!<br />
Дивися: рай кругом тебе,<br />
І діти, як квіти;<br />
За що ж ти їх, молоденькі,<br />
Думаєш убити?<br />
Ні, старий мій чепуриться,<br />
Аж бридко дивиться!<br />
А Настуся з богословом<br />
Заповіді вчиться.<br />
Он дивіться: у садочок<br />
Вийшли погуляти,<br />
Удвох собі походжають,<br />
Мов ті голуб’ята.<br />
А старого нема дома,<br />
То їм своя воля<br />
Награтися. Дивітеся:<br />
Там коло тополі<br />
Стали собі та й дивляться<br />
Одно на другого.<br />
Отак ангели святії<br />
Дивляться на бога,<br />
Як вони одно на друге.<br />
І Петрусь питає:</p>
<p>Петро</p>
<p>Чом же ти оце, Настусю,<br />
Справді не читаєш?</p>
<p>Настуся</p>
<p>А хіба я школяр, чи що? Не хочу, та й годі.</p>
<p>Петро</p>
<p>Хоч одну невеличку заповідь сьогодні вивчи, хоть<br />
п’яту.</p>
<p>Настуся</p>
<p>І п’ятої, і шостої, ніякої не хочу.</p>
<p>Петро</p>
<p>То піп і не вінчатиме ніколи, як не вмітимеш!</p>

<div>




</div>

<p>Настуся</p>
<p>Байдуже, нехай собі не вінчає.</p>
<p>Петро</p>
<p>А зо мною?</p>
<p>Настуся</p>
<p>І з тобою нехай собі… Е, ні, нехай повінчає!..</p>
<p>Петро</p>
<p>Та читай же, а то…</p>
<p>Настуся</p>
<p>А то що ти зробиш?</p>
<p>Петро</p>
<p>Поцілую, ось побачиш!</p>
<p>Настуся</p>
<p>Хоч як хочеш цілуй собі, а я таки не читатиму!</p>
<p>Петро (цілує її і примовляє)</p>
<p>Оце тобі раз! оце тобі два!</p>
<p>А с о т н и к виглядає з-за тину і входить в хату, не давши знаку.</p>
<p>Настуся (пручається)</p>
<p>Годі-бо вже, годі! Незабаром батько прийде, треба<br />
справді читать.</p>
<p>Петро</p>
<p>А! тепер і читать!</p>
<p>Сотник (виходить з хати)</p>
<p>Діти, годі вже вам учиться! Чи не час обідать?</p>
<p>Петро і Настуся мовчки ідуть у хату.</p>
<p>Сотник (сам)</p>
<p>Навчилась, нічого сказать!<br />
Оце дитина! Ні, Настусю,<br />
Я коло тебе заходжуся<br />
Тепер, лебедонько, не так!<br />
Поки сто раз не поцілує,<br />
Й читать не хоче! А бурсак!<br />
Собачий сину, знаєш смак.<br />
Ось я тебе попомуштрую<br />
Не так, як в бурсі!.. Помелом!<br />
Щоб духу в хаті не було!<br />
Великий світ наш, не загинеш!<br />
Дивися, пся його личина!<br />
Оце-то так, що богослов!<br />
У батька краде! Добре, свату!<br />
Які-то стали люде злі!..<br />
А що-то діється у хаті?<br />
Там знову, знать, мої малі<br />
Читають… Треба розігнати.</p>
<p>_______________________</p>
<p>Отакі батьки на світі,<br />
Нащо вони дітям?<br />
На наругу перед богом.<br />
А шануйте, чтіте,<br />
Поважайте його, діти,<br />
Бо то батько сивий!<br />
Батько мудрий! Добре отим<br />
Сиротам щасливим,<br />
Що не мають отих батьків,<br />
То й не согрішають.</p>
<p>Настуся (вибігає заплакана з хати)</p>
<p>Не дає і пообідать,<br />
В Київ проганяє.<br />
А боже мій милостивий,<br />
Що мені робити?<br />
Помандрую! (Дивиться в хату).<br />
Замірився!<br />
Ух! який сердитий!<br />
Та не вдарить… А я таки<br />
У Київ з Петрусем<br />
Помандрую, хоч що хочеш!<br />
Я не побоюся,<br />
Серед ночі помандрую…<br />
А відьма злякає?!<br />
Ні, не зляка. (Загляда знову).<br />
Сердешненький!<br />
Книжечки складає<br />
У торбину і бриль бере.<br />
Прощай, моє любе,<br />
Моє серце!.. Увечері?..<br />
За царину?.. Буду!<br />
Ранше буду! Ось на, лови!</p>
<p>(Кидає через тин цвіток).</p>
<p>Чуєш! дожидайся ж!</p>
<p>Виходить с о т н и к. Настуся співає.</p>
<p>«Не ходи, не нуди, не залицяйся,<br />
Не сватай, не піду, не сподівайся».</p>
<p>Сотник</p>
<p>А їй байдуже! мов не знає!<br />
Неначе та сорока скаче.<br />
Настусю! Чом же ти не плачеш?<br />
Адже ж Петруся вже немає.</p>
<p>Настуся</p>
<p>Дивітеся, яка печаль!<br />
То й плачте, коли жаль…</p>
<p>Сотник</p>
<p>Мені байдуже.</p>
<p>Настуся</p>
<p>А мені<br />
Ще байдужіше,— він не мій.<br />
А я вже заповіді знаю<br />
Усі до одної!</p>
<p>Сотник</p>
<p>Усі?</p>
<p>Настуся</p>
<p>Нехай хоч зараз сповідає<br />
Отець Хома ваш голосний!</p>
<p>Сотник</p>
<p>А повінчаємось в неділю?</p>
<p>Настуся</p>
<p>Авжеж! Так ми ще не говіли;<br />
Як одговіємось — тойді.</p>
<p>Сотник (цілує її)</p>
<p>Моя голубко сизокрила!<br />
Моя ти ягідко!.. (Танцює і приговорює).<br />
«У горох<br />
Вчотирьох<br />
Уночі ходила.<br />
Уночі<br />
Ходячи,<br />
Намисто згубила».</p>
<p>Настуся</p>
<p>Та годі вам уже з тим намистом. Ішли б швидше<br />
до отця Хоми та порадилися, от що!</p>
<p>Сотник</p>
<p>Правда, правда, моя квіточко! Побіжу ж я швидень-<br />
ко, а ти тут, моя любко, погуляй собі тихенько та<br />
заквітчайся. Та не жди мене, бо бути має, що я<br />
остануся і на вечеряю.</p>
<p>(Цілує її і йде).</p>
<p>Настуся</p>
<p>Добре, добре, не ждатиму.</p>
<p>Не ждатиму, не ждатиму,<br />
У свитину вдягатимусь.<br />
У намисто уберуся,<br />
Доганятиму Петруся.</p>
<p>Обнімемось, поцілуємось, поберемося за рученьки<br />
та й підем удвох собі аж у Київ. Треба заквітчаться,<br />
може, в останній раз, бо він казав, що у Броварях<br />
і повінчаємося.</p>
<p>(Квітчається і співає).</p>
<p>«Ой піду я не берегом-лугом,<br />
Зустрінуся з несудженим другом.<br />
Здоров, здоров, несуджений друже!<br />
Любилися, та не побралися,<br />
Тілько жалю серцю набралися».</p>
<p>Оце нагадала яку! Цур їй, яка погана! Побіжу лиш<br />
швидше. Оставайтеся здорові, мої високії тополі і<br />
хрещатий мій барвіночку.</p>
<p>(Виходить).</p>
<p>________________________</p>
<p>Іде додому уночі<br />
П’яненький сотник, а йдучи<br />
Собі, веселий, розмовляє:<br />
«Нехай і наших люде знають!<br />
Нехай і сивий, і горбатий,<br />
А ми!.. хе! хе! а ми жонаті!<br />
А ми!..» Насилу вліз у хату<br />
Та й ліг собі тихенько спати,<br />
Щоб Настю, бачте, не збудить<br />
Та сорома не наробить.<br />
Уже й Достойно оддзвонили,<br />
Уже додому люде йдуть,—<br />
Не йде Настусенька, не чуть.<br />
Насилу сотника збудили<br />
Та розказали: так і так!<br />
Перехрестився неборак,<br />
Коня найкращого сідлає<br />
І скаче в Київ. В Броварях<br />
Уже повінчана гуляє<br />
Його Настуся молода!<br />
Вернувся сотник мій додому,<br />
Три дні, три ночі не вставав,<br />
Нікому й слова не сказав<br />
І не пожалувавсь нікому.<br />
. . . . . . . . . . . . . . .<br />
. . . . . . . . . . . . . . .<br />
Турбується, заробляє,<br />
А того не знає,<br />
Що на старість одуріє<br />
І все занехаїть.<br />
Отак тепер і з сотником<br />
З дурним моїм сталось:<br />
Розігнав дітей по світу,<br />
А добро осталось,<br />
Немає з ким поділити.<br />
Довелось самому<br />
Розкидати, розточити,<br />
І добра нікому<br />
Не зробити ні на шеляг,<br />
І притчею стати<br />
Добрим людям, і охати<br />
У холодній хаті<br />
Під кожухом, і нікому<br />
Хату затопити<br />
І вимести… по смітнику<br />
Ходити, нудити,<br />
Поки пугач над стріхою<br />
В вікно не завиє,<br />
А наймичка холодного<br />
Трупу не накриє<br />
Кожушиною старою,<br />
А ключ од комори<br />
Із-за пояса украде…</p>
<p>Отаке-то горе<br />
Із сотником оце сталось.<br />
Не минуло году,<br />
Як Настусеньки не стало,<br />
А вже на городі<br />
Не осталося нічого,<br />
Свині та телята<br />
Уже бродять… А барвінок!<br />
Барвінок хрещатий!<br />
Притоптаний, коло тину<br />
Засихає, в’яне!<br />
А сам сотник у кожусі,<br />
Одутлий, поганий,<br />
Коло клуні походжає.<br />
І стоги не вкриті,<br />
І покої не мазані,<br />
І сволок не митий,<br />
І челяді нема дома,<br />
Й худоби немає,<br />
А наймичка задрипана,<br />
Та й та помикає<br />
Старим паном… Так і треба:<br />
Не розганяй діток,<br />
Сивий дурню! Недовго жив<br />
На свій заробіток<br />
П’яний сотник. Ще минуло<br />
Літо коло світа,<br />
А восени на улиці<br />
Сотника убито!<br />
А може, вмер неборака,<br />
Од шинкарки йдучи?<br />
Байдуже кому питати.<br />
Забрали й онучі<br />
Добрі люди, а самого<br />
Гарно поховали<br />
У леваді. І хрестика<br />
Над ним не вкопали.<br />
Аж жаль його: був багатий,<br />
І рідня, і діти<br />
Єсть у його, а нікому<br />
Хрест постановити.<br />
Умер сотник, і покої<br />
Згнили, повалялись,<br />
Все пропало, погинуло.<br />
Тілько і остались,<br />
Що тополі на вигоні —<br />
Стоять, мов дівчата<br />
Вийшли з Оглава ватагу<br />
З поля виглядати.</p>
<p><em>[Перша половина 1849, Косарал]</em></p>

<div></div>