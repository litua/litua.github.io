<strong>Іван Франко – «Безкраї, чорні і сумні…»</strong>
<p>Безкраї, чорні і сумні<br />
За ночами минають ночі,<br />
І безутішному мені<br />
Схід сонця сниться. Бачать очі<br />
Крізь мур тюремний, як лютує<br />
Завзята боротьба в природі.<br />
Ще темний Агріман панує,<br />
Розпершись гордо там, на сході.<br />
Та в царстві своїм чує він<br />
Таємну дрож. Ось легкокрилі,<br />
Мов стріли, до понурих стін<br />
Летять від сходу світла хвилі.<br />
Лютує Агріман, гасить<br />
Ненависне проміння враже,<br />
Та хвиля світла все біжить,<br />
Хоч що він робить, що він каже.<br />
Хитаєсь трон його твердий,<br />
І чуєсь Чорному цареві,<br />
Як Ормузд ясний, молодий<br />
Вже виринає з хвиль рожевих.<br />
16 апреля 1880</p>

<div></div>