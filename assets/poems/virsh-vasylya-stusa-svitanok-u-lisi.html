<strong>Василь Стус – Світанок у лісі</strong>
<p>Щось бризнуло попереду,<br />
Наринуло і вдарило<br />
У груди подорожнього.<br />
Заледве голубим струмком<br />
Бринів поранок між дерев,<br />
А зараз повінь зринула<br />
І ліс заворожила.<br />
І солов’ї, по горло в ніч<br />
Загорнені, почувши шум<br />
Світання, захлинаються,<br />
аж згіркло в горлі.<br />
Бреде в ранковій синяві<br />
Світанний гомін. Дерева<br />
Стоять, мов коні, що прядуть<br />
Сполохано ушима.<br />
Їх вітер скоро осідла,<br />
І довгі поводи напне,<br />
І пустить чвалом. Зустрічать<br />
До себе сонце в гості.</p>

<div></div>