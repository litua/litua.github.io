<strong>Павло Мовчан – Ти… </strong>
<p>І рот мені судомою звело,<br />
повітря затверділо, наче скло,<br />
не видихнуть, ні слова проректи,<br />
заламувався погляд на кути.<br />
Оплавлений смолою, мов комаха,<br />
я пізнавав все повновладдя страху.<br />
Перед очима застигав бурштин,<br />
душа моя, приречена на згин,<br />
ув’язнена навічно у живицю,<br />
засушену нагадувала птицю,<br />
що сліпо дивиться на лет швидких хвилин.<br />
Вода текла, та отвердів мій слух,<br />
в корчах останніх засудомивсь рух,<br />
в повітрі віддзеркалені благання<br />
засвідчували — мить оця остання,<br />
яка замкнула прижиттєвий круг.<br />
І раптом ти дихнула, розплела<br />
зав’язаного холодом вузла<br />
і, краплю сонця вдмухавши в легені,<br />
розпочинала простори зелені:<br />
лети, лети, ось вітер для крила.<br />
І я махнув. І вирівняв суглоби.<br />
Збезважений. До птиці уподобивсь.<br />
Дзвеніла плоть, позбавлена зусиль,<br />
співали кола подокільних хвиль,<br />
і я летів, і знав, що це — випроба,<br />
що лет мені дарований, мов птаху,<br />
заточувати кола і від страху<br />
летіть і погляд не пускати вниз,<br />
де золотом всі обшири взялись,<br />
щоб запечатать душу, мов комаху.</p>

<div>




</div>

<p>***</p>

<div></div>