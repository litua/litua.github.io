<strong>Тарас Шевченко – Не гріє сонце на чужині</strong>
<p>Не гріє сонце на чужині,<br />
А дома надто вже пекло.<br />
Мені невесело було<br />
Й на нашій славній Україні.<br />
Ніхто любив мене, вітав,<br />
І я хилився ні до кого,<br />
Блукав собі, молився богу<br />
Та люте панство проклинав.<br />
І згадував літа лихії,<br />
Погані, давнії літа,<br />
Тойді повісили Христа,<br />
Й тепер не втік би син Марії!<br />
Нігде не весело мені,<br />
Та, мабуть, весело й не буде<br />
І на Украйні, добрі люде;<br />
Отже таки й на чужині.<br />
Хотілося б… та й то для того,<br />
Щоб не робили москалі<br />
Труни із дерева чужого,<br />
Або хоч крихотку землі<br />
Із-за Дніпра мого святого<br />
Святії вітри принесли,<br />
Та й більш нічого. Так-то, люде,<br />
Хотілося б… Та що й гадать…<br />
Нащо вже й бога турбовать,<br />
Коли по-нашому не буде.</p>

<div>




</div>

<p><em>[Друга половина 1847, Орська кріпость]</em></p>

<div></div>