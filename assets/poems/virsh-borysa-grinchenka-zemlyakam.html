<strong>Борис Грінченко – Землякам</strong>
<p><em>ЗЕМЛЯКАМ, </em><br />
що збираються раз на рік на Шевченкові роковини<br />
співати гімн “Ще не вмерла Україна”</p>
<p>Ще не вмерла Україна,<br />
Але може вмерти:<br />
Ви самі її, ледачі,<br />
Ведете до смерти!</p>
<p>Не хваліться, що жива ще<br />
Наша воля й слава:<br />
Зрада їх давно стоптала,<br />
Продала, лукава!</p>
<p>Ваші предки торгували<br />
Людськими правами,<br />
Їх продавши, породили<br />
Вас на світ рабами.</p>
<p>Не пишайтеся ж у співах<br />
Ви козацьким родом:<br />
Ви — раби, хоча й пани ви<br />
Над своїм народом!</p>

<div>




</div>

<p>Україна вам не мати:<br />
Є вам інша пані,<br />
Зрадних прадідів нікчемних<br />
Правнуки погані1!</p>
<p>Тільки той достойний щастя,<br />
Хто боровсь за його,<br />
Ви ж давно покірні слуги<br />
Ледарства гидкого.</p>
<p>Ви ж давно не люди — трупи,<br />
Без життя і сили,<br />
Ваше місце — кладовище,<br />
Ями та могили.</p>
<p>Як живі покинуть мертвих,<br />
Щоб з живими стати,<br />
“Ще не вмерла Україна!”<br />
Будемо співати.</p>
<p>Як живі покинуть мертвих, —<br />
Прийде та година,<br />
Що ділами, не словами,<br />
Оживе Вкраїна!</p>
<p><em>1898</em></p>

<div></div>