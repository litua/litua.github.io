<strong>Леся Українка – Дим </strong>
<p>«Для нас у ріднім краю навіть дим<br />
Солодкий та коханий…» Так колись<br />
Казав старий Гомер: сліпії очі,<br />
Либонь, не гриз тоді легенький дим<br />
з багаттів хатніх; жертви й гекатомби<br />
палилися не часто, більше в співах…<br />
«Для нас у ріднім краю навіть дим<br />
Солодкий та коханий…» Без упину<br />
Я думала собі оці слова,<br />
Простуючи в країну італьянську.<br />
І мріялись мені далекі села:<br />
Дівчата йдуть, співаючи, з ланів,<br />
Клопочуться хазяйки невсипущі,<br />
Стрічаючи отару та черідку,<br />
Господарі вертаються з роботи,<br />
Не прискоряючи ходи, поважно,<br />
А нишком поглядають на димок,<br />
Що в’ється понад комином низеньким,<br />
І думають: «Оце ж воно й вечеря…»<br />
І мріялись мені росисті луки<br />
Волинські: здалека чорніє ліс<br />
Зубчастим муром, а туман на нього<br />
Безгучним, тихим морем напливає, –<br />
Хто в лісі, хто у полі, стережися!<br />
То котиться пропасниця лукава.<br />
Але ночліжники собі співають,<br />
Простуючи до лісу, на димок, –<br />
Се ж там товариші багаття розпалили,<br />
Там тепло, сухо, грають роєм іскри,<br />
Мов бджоли золоті, вогонь танцює…<br />
«Простуймо на димок!..»<br />
І я дивилась<br />
На ті бездимні села італьянські<br />
(Вогню й малого для «поленти» досить),<br />
На рижові поля, страшні «різайї».<br />
Де невидимкою малярія літає,<br />
Не боячись ні диму, ні вогню, –<br />
І слово «чужина» бриніло в думці<br />
За кожним стуком поїзда прудкого.<br />
…Тунель! І дим влетів мені в вікно<br />
Гіркою хмарою – поганий дим,<br />
Либонь, погане вугля італьянське –<br />
Так не душив і дим в курній хатині<br />
Там, на Поліссі, тож було співали<br />
Дружки весільні, аж дзвеніла хата,<br />
Не хриплим, чистим голосом, дарма<br />
Що голови немов у хмарі мріли;<br />
Той дим гриз очі, але все ж не так,<br />
Бо він був з дерева, а може, й те, що рідний.<br />
А тут же кашель груди розбиває<br />
від сього диму! Поки чужина<br />
рятунок дасть повітрям, сонцем, морем,<br />
коли б ще дим на той світ не загнав…<br />
…«Sampierdarena». Слава ж тобі, боже!<br />
Се – хутко Генуя, там і спочинок,<br />
Там буде море, і веселе небо,<br />
І давне місто гордої краси<br />
Одважного і вільного народу…<br />
…«Он наша Генуя», – панок старенький<br />
Показує мені удалину.<br />
Дивлюся – і не бачу – мла закрила.<br />
«Добродію, чи се тут часто з моря<br />
Такий туман встає?» – питаю пана.<br />
«Туман? Се не туман, се тільки дим,<br />
Се завжди так. Воно й не диво – гляньте!»<br />
Я глянула: немов високі щогли<br />
У пристані великій, бовваніли<br />
Крізь сиву млу тонкії комини.<br />
Та скільки! цілий ліс! «Багатство наше<br />
Отут росте!» – сказав панок поважно.<br />
У фабриках не кришталеві стіни,<br />
А з вікон те багатство не світилось,<br />
За вікнами щось темне маячіло…<br />
Мені згадалось теж приморське місто,<br />
Не італьянське, потім друге, третє,<br />
Четверте – все над рідними морями –<br />
І знову місто, те вже над рікою<br />
Великою, гучною від порогів,<br />
Мов рейнська круча, де якісь колеса<br />
І день, і ніч глушать гук водопаду…<br />
А потім села в полем, кучерявим<br />
Від бурячиння… а над тим усім<br />
Скрізь комини високі непомірно,<br />
Мов сосни в горах – тільки що без гілля…<br />
Ми в’їхали у передмістя. Чорні,<br />
Закурені стояли там будинки,<br />
Суворі та непишні. По будинках<br />
До вікон хустя прип’ялось, мов злидні,<br />
Що їх ні в двері, ні в вікно не випреш,<br />
А з вікон визирали, мов привиддя,<br />
Якісь бліді, невільницькі обличчя.<br />
А над усім той дим, той легкий дим,<br />
Що не гризе очей, притьмом не душить,<br />
А тільки небо ясне застилає,<br />
І краде людям сонечко веселе,<br />
П’є кров з лиця, і гасить людський погляд,<br />
І барви всі рівняє сивизною.<br />
Ніхто його не чув, але завжди,<br />
І день, і ніч, і кожную хвилину<br />
Безгучно і таємно, та виразно<br />
Він промовля: «Я тут, я завжди тут».<br />
Той дим проник мені у саме серце,<br />
І стиснулось воно, і заніміло,<br />
І вже не говорило: чужина.</p>

<div>




</div>

<p>San-Remo, 21.01.1903</p>

<div></div>