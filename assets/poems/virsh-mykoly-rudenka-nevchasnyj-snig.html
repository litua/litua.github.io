<strong>Микола Руденко – Невчасний сніг</strong>
<p>Що скоїлось в природі? Я не міг<br />
Вписати це в події пересічні:<br />
Десь перед першим травнем випав<br />
сніг —<br />
Такий, якого не було і в січні.</p>
<p>Берізка соку більше не дала —<br />
Бруньки взялися льодом на вершині.<br />
Понад борами снігова імла<br />
Порушила заручини пташині.</p>
<p>Замовкли круки на сосні старій,<br />
Як без вказівки критики маститі.<br />
Метавсь розгублено галчиний рій —<br />
Мостити гнізда а чи не мостити?</p>
<p>Ген із шпаківні визирає шпак —<br />
Чи він летів сюди заради криги?..<br />
Я пригадав: розгублено отак<br />
Ми озиралися після відлиги.</p>

<div>




</div>

<p>Було ж, було: повірили усі,<br />
Що розпочався рух духовних соків.<br />
Вже перед нами у живій красі<br />
Вставали справи й задуми високі.</p>
<p>Прозаїки засіли за столи,<br />
Поети нагострили пера й вуса.<br />
Ми всі дискутувати почали —<br />
Заґелґотіли, як в лимані гуси.</p>
<p>Новий Марат, новітній фарисей<br />
Уже свої позначили ділянки.<br />
Та в день один, немов дурних гусей,<br />
Нас за крикливі вхоплено горлянки.</p>
<p>Ще не заведена (а час би, час!)<br />
На гомо сапієнс Червона Книга.<br />
Весна для птахів прийде. А для нас<br />
Іще хоч раз повториться відлига?..</p>
<p><em>25.04.1981</em></p>

<div></div>