Юрій Андрухович – Травень є травень…<p><em>З циклу «Нотатки фенолога»</em></p>
<p>Травень є травень. І ми неповторно живі,<br />
й наші сади мов ліси з непролазною тінню.<br />
Скільки тепла подаровано цьому камінню,<br />
світла — цим вікнам, підземного тління —</p>
<p>траві?</p>
<p>Скільки увімкнуто в нас кольорових вогнів?<br />
Травня несем на собі неспокійну відзнаку:<br />
тут, між великістю каменя й малістю злаку,<br />
чи не обернеться милість природи на гнів?</p>
<p>Скільки на наших очах облетіло кульбаб?<br />
Що залишається — стебел пусте безголів’я?<br />
Мислячих стебел розкішно-густе пустослів’я?<br />
Стежмо за вітром, і промінь — мов поданий трап.</p>

<div>




</div>

<p>Кров переміниться. Цвіт на каштанах мине.<br />
Ми поспішаємо жити, немов після мору.<br />
Може, у тім і спасіння — пізнати цю пору,<br />
ніби останнє цвітіння. Єдине. Одне.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>
<p></p>

<div></div>