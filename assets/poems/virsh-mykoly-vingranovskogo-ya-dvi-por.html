<strong>Микола Вінграновський – Я дві пори в тобі люблю…</strong>
<p>Я дві пори в тобі люблю.<br />
Одну, коли сама не знаєш,<br />
Чого ти ждеш, чого бажаєш —<br />
Уваги, ревнощів, жалю?</p>
<p>В гірчичнім світлі днів осінніх,<br />
На літо старша, ти ідеш,<br />
Й тече твій погляд темно-синій,<br />
Як вітер в затінку небес.</p>
<p>І час твій берег ще не миє,<br />
І твої губи ще уста…<br />
Дорога давня молодіє,<br />
Де б твій веселий крок не став.</p>
<p>Ти вся — із щастя! і з тобою<br />
Ще не вітається печаль,<br />
Та біль з розлукою німою,<br />
І нелюбові чорна даль.</p>

<div>




</div>

<p>Я дві пори в тобі люблю…<br />
Люблю ту пору благовісну,<br />
Коли до неї, як до пісні,<br />
Свою я голову хилю.</p>
<p>Ця вже пора повільноплинна,<br />
Як біля вогнища в пітьмі,<br />
Де слово пахне, як дитина,<br />
Де вже не скажеш “так” та “ні”…</p>
<p>Де почалося все тобою<br />
І не поверне навпаки,<br />
Де вже вітаються з любов’ю<br />
Печалі, болі і роки.</p>
<p>Хоч все те саме: світ осінній,<br />
Прозорість вод схололих плес<br />
Й той самий погляд темно-синій,<br />
Як вітер в затінку небес…</p>
<p><em>1976</em></p>

<div></div>