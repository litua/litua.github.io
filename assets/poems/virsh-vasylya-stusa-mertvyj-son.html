<strong>Василь Стус – Мертвий сон…</strong>
<p>Мертвий сон галактик як не здушить нас,<br />
Спати, спати, спати, бо минувся час.<br />
Ніч блукає глупа у глухім степу.<br />
Хто там світ протупав — тупу-тупу-ту.<br />
Чи якась почвара, чи якійсь відьмак,<br />
Чи господню кару насилають так?<br />
Ніби дерта рана репається діл,<br />
Та, од жаху п’яний, стелеться ковил.<br />
Вирви та байраки, скитських баб ряди.<br />
Хто ж то до галактик, був проклав сліди?<br />
Що, як це останній із живих людей,<br />
Кинув край страждання і до неба йде.<br />
В цій-бо коловерті, в царстві сатани,<br />
Ні життя , ні смерті, лиш блаженні сни.<br />
Мертвий сон галактик як не здушить нас,<br />
Спати, спати, спати, бо минувся час.</p>

<div></div>