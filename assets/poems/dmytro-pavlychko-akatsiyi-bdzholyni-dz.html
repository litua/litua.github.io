<strong>Дмитро Павличко – “Акації. Бджолині дзвони…” </strong>
<p>Акації.Бджолині дзвони.<br />
Пшениці колихливий лан.<br />
І маків полотно червоне,<br />
Рвучке і ніжне, мов талан.</p>

<div>




</div>

<p>Гніздо в колоссі, мов колиска,<br />
Очей твоїх знадливий ляк;<br />
Як шпиль блідого обеліска,<br />
В блакить, застромлений літак.</p>
<p>Цілунки стишені й неситі,<br />
Полови сонячна луска;<br />
Як пальма слід на антрациті,<br />
На спині слід від колоска.</p>
<p>***</p>

<div></div>