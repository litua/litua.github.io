<strong>Павло Мовчан – Колесо </strong>
<p>На тлі зеленого малинові колеса<br />
мелькочуть, наче відблиски млинка,<br />
повільна хмара прогинає плесо,<br />
зникальна хмара біла і важка.</p>
<p>Люби цю мить вповільненого часу,<br />
від колеса стрімкого відречись,<br />
що було луком зігнуте у страсі,<br />
в безглуздість власну замкнуте колись.</p>

<div>




</div>

<p>Воно безмежність прагне подолати,<br />
а ти відтинок знаєш, знаєш свій:<br />
короткий шлях до цвинтаря від хати,<br />
аби його згорнути у сувій…</p>
<p>Люби цю мить дзеркального смеркання,<br />
згортання крові та згасання слів.<br />
Невже, невже ж ця хвиля вже остання:<br />
стільки прожив — часу не зрозумів.</p>
<p>Хіба ж ти жив — ні, зубожів поволі:<br />
остання мить — мідяк, а ти жебрак.<br />
Ти ще живий. І дякуй, дякуй долі,<br />
бо все життя — це привід для подяк.</p>
<p>***</p>

<div></div>