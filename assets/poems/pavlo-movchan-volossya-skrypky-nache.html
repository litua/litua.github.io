<strong>Павло Мовчан – “Волосся скрипки, наче хміль…” </strong>
<p>Волосся скрипки, наче хміль,<br />
оповило — не відпускає,<br />
то білоцвітна заметіль<br />
мене діткнулася руками,<br />
кущем шипшини — в сповитті<br />
ожини дикої гінкої,<br />
що не дає мені в житті<br />
ані хвилини промивної.<br />
Настирні струни обгорнули<br />
галуззя випростаних рук;<br />
і скрапував, як плач зозулі,<br />
у синю тишу теплий звук.<br />
Ожинний жур, іржа ожинна<br />
зрожевили тужаву цвіть,<br />
і нижуться на віть краплини,<br />
щоб вчасно радістю доспіть.<br />
О слізний приск, о грона жару,<br />
провислих тяжко на смичку,<br />
як ягоди Волосожару<br />
в ніч перестояну, дзвінку.<br />
Іще раз розчесав скрипаль<br />
повісмо струн,<br />
і ніжно-тонко<br />
жаль загорнув мене в міткаль,<br />
у світанкову оболонку.<br />
Візьми мене, розворожи,<br />
бо навзір солодко шипшині<br />
в полоні беручких ожин,<br />
які ведуть мене до згину.<br />
Візьми мене і дай збагнуть<br />
набросклих ягід дозрівання,<br />
коли розпізнається суть<br />
великого, як світ, мовчання.</p>

<div>




</div>

<p>***</p>

<div></div>