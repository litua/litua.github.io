<strong>Микола Вінграновський – Поїхали на Сквиру, на гриби…</strong>
<p>Поїхали на Сквиру, на гриби,<br />
На свіже слово, на меди на темні,<br />
Поїхали за тінями орди,<br />
Що вічно юні, вічно і зелені.</p>
<p>Де дядько крише підсвинкам буряк,<br />
Де тітка гусям — гиля, гуси, гиля! —<br />
Де жовтими свічками коров’як<br />
На наших на козацьких на могилах</p>

<div>




</div>

<p>Цвіте і плаче жовтими слізьми,<br />
Очима жовтими — одна-єдина квітка!<br />
Любове дорога моя бездітна,<br />
Моя удово, вибачте, — це ми.</p>
<p>Ми карасів наловим до обіду<br />
І серцем захмелієм як на те,<br />
І так поїдемо, і зникнемо без сліду,<br />
Що й коров’як на нас не зацвіте.</p>
<p><em>1977</em></p>

<div></div>