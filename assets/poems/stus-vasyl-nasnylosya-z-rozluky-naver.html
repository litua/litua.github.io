Стус Василь – Наснилося, з розлуки наверзлося…<p>Наснилося, з розлуки наверзлося,<br />
з морозу склякло, з туги — аж лящить.<br />
Над Прип’яттю світання зайнялося —<br />
і син біжить, як горлом кров біжить.<br />
Мов равлики, спинаються намети,<br />
а мушля в безсоромності цноти<br />
ніяк не знайде барви для прикмети<br />
твоїх надсад, твоєї німоти.<br />
І шклиться неба висліпла полуда —<br />
Тверда труна живих, як живчик, барв.<br />
Бреде зоря — сновида і приблуда —<br />
Одержаний задурно щедрий дар.<br />
А човен побивається об здвиги<br />
Повсталих хвиль, твердих, немов стовпці.<br />
…Підтале чорноводдя зелен-криги<br />
займається світанком на щоці.</p>

<div>




</div>

<p>автор: <strong><a href="http://onlyart.org.ua/?page_id=7510">Стус Василь</a></strong></p>

<div></div>