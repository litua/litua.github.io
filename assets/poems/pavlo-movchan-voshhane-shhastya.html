<strong>Павло Мовчан – Вощане щастя</strong>
<p>Життя нам щастя обіцяло…<br />
воно ж, мов усмішка швидка,<br />
торкнувшись губ, мигцем розтало,<br />
стекло по битих черепках.<br />
Але ж… листочок тополиний,<br />
і гіркуватий сік трави,<br />
і в пучках скорена стеблина,<br />
і дух ширястий жаливи —<br />
є складниками того щастя,<br />
якого не помітив ти,<br />
бо зір навиклий до контрастів,<br />
язик — до слади й гіркоти…<br />
Не впізнане на смак, на дотик<br />
і не означене, воно<br />
торкалось, мов вербовий котик,<br />
солодким прикидалось сном.<br />
То завмирало мінералом,<br />
світилось рівно, мов кристал,<br />
росою в очі зазирало,<br />
ламало дзеркала овал.<br />
Вощане щастя… в ньому можна<br />
втопити губи, крик втопить;<br />
життя ж своє в стільник порожній<br />
розлить і щастям запліднить…</p>

<div>




</div>

<p>***</p>

<div></div>