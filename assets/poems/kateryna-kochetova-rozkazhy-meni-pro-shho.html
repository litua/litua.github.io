<strong>Катерина Кочетова – Розкажи мені, про що ніч спілкується з днем…</strong>
<p>Розкажи мені, про що ніч спілкується з днем,<br />
І як ти зустрічаєш із ними холодний світанок,<br />
І про те пригадай, що для тебе як мить промайне,<br />
Що тривожить і тішить – ніщо не лишай наостанок.</p>

<div>




</div>

<p>Розкажи мені, про що серце тобі зашепоче<br />
Або може без слів, і мелодія лиш зазвучить,<br />
Коли я задивлюся в твої, такі рідні вже, очі,<br />
І коли я не поряд…Або воно просто змовчить?</p>
<p>Ні про що не прошу, бо мені більш нічого й не треба,<br />
Тільки знати, що десь перехоплюєш мої думки,<br />
Й кожен раз не гадати: “А ким я приходжусь для тебе?”,<br />
І про те, де іще перетнуться наші стежки.</p>
<p><strong><em>20 листопада 2012</em></strong></p>

<div></div>