<strong>Павло Мовчан – Тепло-холод </strong>
<p>І сніг, і дорога тобі вже не впомку,<br />
неначе й не ти замерзав тут колись.<br />
Лиш листя трухляве та трави пожовклі<br />
крижинками згадки давно затяглись.<br />
Щільніше зімкнулись набряклі дерева,<br />
низенька кигичка хвилясто летить.<br />
В пожовклій струмливій воді березневій<br />
струмує повільно підземна блакить.<br />
Безодня колише напоєну крону<br />
і, зір викрадаючи, надить в глибінь.<br />
Та чути, як дужо з розверстого лона<br />
усепоглинаюча дише студінь.<br />
І ніби розширивши власну свідомість,<br />
очима ковзнув, розімкнув небокрай,<br />
нарешті згадавши, що йдеш ти додому,<br />
що пекло — позаду, попереду ж — рай…<br />
Що світло несеш ув очах захмелілих<br />
і подихом грієш прожилки гілок…<br />
Проте що не крок — вичаха твоє тіло<br />
і зір каламутить в’юнкий холодок.<br />
Ступнув і забув і кигичку, й безодню…<br />
Чим ближче до обрію — більше тепла…<br />
Стискається кригою пам’ять холодна,<br />
і білий мороз виступає з чола.</p>

<div>




</div>

<p>***</p>

<div></div>