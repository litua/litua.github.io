<strong>Дмитро Загул – Може, й так</strong>
<p>Може, й так.<br />
Я не справдив надій<br />
І малого гуртка…<br />
Але знаю:<br />
В праці важкій<br />
Не скривила рука.</p>
<p>Може, й так.<br />
Я одсталий для вас, –<br />
Віра моя замала…<br />
Але знаю:<br />
Любов до пригноблених мас<br />
В моїм серці росла і цвіла.</p>

<div>




</div>

<p>Може, й так.<br />
Помилявся, схибив,<br />
Згайнував, змарнував свій час…<br />
Але руки свої<br />
Потом солоним кропив<br />
Не раз і на раз.</p>
<p>Тільки брехня:<br />
Я не кликав ніколи назад.<br />
Не покличу й тепер!<br />
До останнього дня<br />
Свого поту з чола<br />
Не обтер.</p>
<p>ІЗ ЗБІРКИ “НАШ ДЕНЬ”, З ЦИКЛУ “СУРМАЧ”, 1923.</p>

<div></div>