<strong>Павло Мовчан – Вересень (диптих) </strong>
<p><strong>1.</strong></p>
<p>Був дощ, віщований ізранку<br />
сталевим спалахом води,<br />
крейдяні кола біля ґанку<br />
замив ретельно, як завжди.<br />
І гру дитячу нелукаву<br />
урвав на самому кінці,<br />
і засвітив сльозу криваву<br />
у горобини на щоці.<br />
І, ставши сам собі далеким,<br />
з застиглим словом на губах,<br />
в уяві бачив я лелеку,<br />
що крила опускав на дах.<br />
Стає затишною домівка,<br />
здовкола кругла, як гніздо,<br />
і не сучеться довга цівка<br />
від стелі, де розпластавсь дощ.<br />
Легке все, піристе, крилате,<br />
випурхує із-під руки,<br />
і склянка чаю непочата,<br />
і тонконогі сірники.<br />
І щось в душі таке тривожне,<br />
і невспокійливе, мов гнів, —<br />
берусь за дерево неложне,<br />
щоб сам, бува, не полетів.</p>

<div>




</div>

<p><strong>2.</strong></p>
<p>Гуля по емалі меткий однорук,<br />
і тчеться, мов нитка, тонюсінький звук.<br />
І синьо-осінній петровий батіг<br />
валкує нещадно стійкий переліг.<br />
І нишпорно ходять лисичі вогні<br />
по густо оброшеній гострій стерні.<br />
Останні пташини, б’ючи каламуть,<br />
у вирій верстають незміряну путь.<br />
І простір, затиснутий в межах листка,<br />
з’їдається тливом, як сніг у полях.<br />
Лиш мовчки ковточок шпаркої сльоти<br />
сховало відерце, як рот темноти.<br />
І болісно входять живі дерева<br />
у кільця щорічні, як наші слова:<br />
від смислу, відлуння — до серця, коли<br />
кілечками часу вони відлягли.</p>
<p>***</p>

<div></div>