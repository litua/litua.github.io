<strong>Павло Мовчан – Олень і рись </strong>
<p>Ах, дикий вершник!<br />
Стелить груди<br />
Нестямний олень по землі.<br />
Вже смерть в кривавому вузлі<br />
Зв’язала плоть і дух повсталий…<br />
А тінь на віття натикалась,<br />
І залишалися сліди від мовчазної боротьби<br />
На зміщеній порушній площі.<br />
На прощу скаче шпарко дух —<br />
В очах розщеплений, потух<br />
Осінній день, останній глас.<br />
Рись оленя так загнуздала<br />
(від спини аж до ніг),<br />
Що далі нікуди.<br />
Хоч далі<br />
Продовжився і гон, і біг…<br />
Мій оленю, мій розсохатий,<br />
Летюче дерево журби,<br />
Задля такої боротьби<br />
Народжений,<br />
Які ж бо ґрати<br />
І пазурі тебе чекають?..<br />
В якій любашності зачаті<br />
Приреченість і плоть важка?<br />
О, вічний дух, повстанець вічний!..<br />
Б’є з ніздрів полум’ям терпким,<br />
І смуги смути й протиріччя<br />
Виводять в небі літаки.<br />
А по землі, по нетрях диких,<br />
Немов сокирою луну,<br />
Жовтогаряче лезо крику<br />
Воліє болість перетнуть.<br />
То перевтілення в стремління,<br />
То сум, то струм, то каяття,<br />
То з пращі пущене каміння<br />
На сто сторін мого життя…<br />
І вже смарагдові краплини<br />
Летять за ним — таким пожежним,<br />
Лоскочуть ніжно мою спину<br />
Чотири лапи величезні.</p>

<div>




</div>

<p>***</p>

<div></div>