<strong>Степан Руданський – Сама учить</strong>
<p>Біжить дівка; в руках курка,<br />
Сито під пахвою.<br />
Аж дивиться — спочиває<br />
Козак під вербою.</p>
<p>Розпалилася дівчина,<br />
Гвалтом чогось хоче:<br />
То підійде, то загляне<br />
Козакові в очі.</p>
<p>То пуститься утікати,<br />
То знов підступає.<br />
«Та чого ж ти утікаєш?» —<br />
Козак промовляє,</p>

<div>




</div>

<p>«Який змисний!.. Утікаєш!..<br />
Еге!.. Не втікати?!<br />
Я вже бачу, що ти хочеш!<br />
Бодай не казати!..»</p>
<p>«Та дурна ти! Втекла б курка!<br />
Як тут що зробити?»<br />
«Який змисний!.. Втекла б курка?!<br />
А ситом накрити!..»</p>
<p>Не знав козак, що робити, —<br />
Сама научає…<br />
Козак живо видер курку,<br />
Ситом накриває.</p>
<p>Кладе дівку під вербою,<br />
Зміряв, як годиться…<br />
Пішла дівка дорогою —<br />
І не нахвалиться…</p>

<div></div>