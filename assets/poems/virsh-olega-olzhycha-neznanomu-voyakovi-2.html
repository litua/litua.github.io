<h3><strong>Ольжич Олег – Незнаному воякові (уривок з редакції 1940 року)</strong></h3>
<p>Багато нам вогників кволих мани<br />
На всяких трясовинах квітло.<br />
У мряку сьогодні й будучини<br />
Прожектором кинуто світло.</p>
<p>Ви вийшли, незнані, із темряви нор<br />
Позничити шлях перемоги.<br />
І знав вас поштовий брудний коридор<br />
І сірі обніжки дороги.</p>
<p>Це ви написали на брукові міст<br />
Трьох літер багряну рекляму.<br />
Не роки життєвою мірою — зміст<br />
Для того, хто дивиться прямо.</p>
<p>Лягла постанова на спокій лиця<br />
І буря за погляди тихі.<br />
Йдете неухильно, йдете до кінця,<br />
І вибух голосить ваш прихід.</p>
<p>О, втіхо, що серце виповнюєш вкрай<br />
По сумнівах і по ваганні!<br />
Дорога, рогачка, березовий гай,<br />
Як брила, як камінь на грані.</p>
<p>— Свідомі присяги? Свідомі шляхів?<br />
І як небезпечні шляхи ці?<br />
На стяг жовто-синій і зброю батьків…<br />
І пальці холонуть на цівці.</p>
<p>Тепер вже тобі не відняти вінця<br />
Твоєї єдиної пихи.<br />
Підеш неухильно, підеш до кінця,<br />
І вибух зголосить твій прихід.</p>
<p>Чекає спокуса тебе не одна<br />
І, повні зрадливої знади,<br />
Прозорі озера науки, вина,<br />
Поезії цінні каскади.</p>
<p>Та де той п’янкіший знайдеш водограй<br />
І плеса синіші холодні<br />
Як ставити ногу недбало на край<br />
Блакитної чаші безодні!</p>
<p>Захочеш — і будеш. В людині, затям,<br />
Лежить невідгадана сила.<br />
Зрослась небезпека з одважним життям,<br />
Як з тілом смертельника крила.</p>
<p>І легко тобі, хоч і дивишся ниць,<br />
Аби не спіткнутись ні разу,<br />
І нести солодкий тягар таємниць<br />
І гостру петарду наказу.</p>
<p>Навчишся надать блискавичность думкам<br />
І рішенням важкість каміння.<br />
Піти чи послати і стать сам-на-сам<br />
З своїм неблаганним сумлінням.</p>
<p>Холодна очей твоїх синя вода,<br />
Що бачать гостріше і далі.<br />
І навіть любов твоя буде тверда<br />
Як бронза, рубін і емалі.</p>
<p>Вона не зверне тебе в соняшний сад,<br />
Де смокви і ґрона сочисті…<br />
Ні кроку зі шляху, ні думки назад,<br />
Ні хвилі даремне на місці.</p>
<p>Далеко в безодні ланцюг поколінь,<br />
Лик часу сіріє і гине.<br />
Тобі бо самому найвищих горінь<br />
Дано осягнути вершини.</p>
<p>На страх і за кару — суди польові,<br />
І землю поглинула тиша.<br />
Щоб відповідь ваша — атаки нові —<br />
Ударила тим голосніша.</p>
<p>Вона покотилась луною до гір,<br />
Ясніше займаються ранки:<br />
Команда відкрила поновний побір —<br />
Всі брами нарозтіж до бранки.</p>
<p>І йдуть по шляхах звідусіль, як один,<br />
Одною густою юрбою:<br />
Меткий робітник і важкий селянин,<br />
По зброю і просто до бою.</p>
<p>Державу не твориться в будучині,<br />
Державу будується нині.<br />
Це люди на сталь перекуті в огні,<br />
Це люди, як брили каміння.</p>

<div>




</div>

<p>Не втішені власники пенсій і рент,<br />
Тендітні квітки пансіонів,<br />
Хто кров’ю і волею сціпить в цемент<br />
Безвладний пісок міліонів.</p>
<p>Був час над усе легковажних гадок —<br />
Імпреза і знову імпреза —<br />
Коли заблищав по ріллі Городок<br />
Безжалісним холодом леза.</p>
<p>Суспільносте блідо-рожевих півслів,<br />
Гурра — наукової бздури,<br />
Огрядно — тупих патріотів-послів<br />
І всіх ювілятів культури!</p>
<p>Ці стріли безумні ударом бича<br />
По рабському виді твоєму,<br />
В просвіти і пасіки стрільно влуча,<br />
В рожеві лаштунки едему.</p>
<p>Хвала ж Тобі, Ти, що в рішаючий час<br />
Все маєш духовного гарту<br />
На стіл побойовища кинути нас<br />
Тверезо, без жалю, як карту.</p>
<p>О, вір, у відваги ясне багаття,<br />
І скинеш, як порвану лаху,<br />
І слабість, і сумнів, і марність життя,<br />
Коли ти не відаєш страху.</p>
<p>І так тебе хміль наливає ущерть<br />
І так опановує тіло,<br />
Що входить твоя упокорена смерть,<br />
Як служка, бентежно-несміло.</p>
<p>О, Націє, дужа і вічна, як Бог, —<br />
Не це покоління холопів, —<br />
Хто злото знеславить твоїх перемог<br />
При Корсуні і Конотопі?</p>
<p>О, Націє, що над добро і над зло,<br />
Над долю і ласку, і кару,<br />
Поставила тих, що їх сотні лягло<br />
У дні незабуті Базару.</p>
<p>Товаришу, ти, чиє тіло вжила<br />
Рішуча рука як штилета.<br />
Тремтять молоді і здорові тіла<br />
І зводяться крила до лету.</p>
<p>І ми будем гідні не слави й похвал,<br />
Учинку, що горами руха!<br />
Ґранати, петарди, живий арсенал<br />
Із плоті розкутого духа.</p>
<p>О, думка, що тіло без жалю руба,<br />
Що очі й уста твої сушить.<br />
Архангельська срібноголоса труба<br />
Гремить крізь простори і душі.</p>
<p>І мертві встають, і шукають хреста,<br />
Їх очі розчахнуто-тьмяні.<br />
Встають, наче поросль, струнка і густа, —<br />
Страшне покоління титанів.</p>
<p>Твій крик металевий у інші серця,<br />
Що квітами квітнуть у глуші:<br />
Убийте в гадках своїх матір-отця,<br />
Залізом випалюйте душі.</p>
<p>О, вірте, всі мури земного впадуть,<br />
Як серце обернеш у сурму.<br />
Найвищі бо вежі духовності ждуть<br />
Твойого шаленого штурму.</p>
<p>Та ти не відхилиш свойого вінця,<br />
Блідий, наче крейда, і тихий.<br />
Підеш неухильно, підеш до кінця,<br />
І вибух зголосить твій прихід.</p>
<p>Розкрийте зіниці, розкрийте серця,<br />
Черпайте криштальне повітря.<br />
Одвіку земля не зазнала-бо ця<br />
Такого безкрайого вітру.</p>
<p>Він віє, шалений, над стернями днів<br />
Диханням незламної волі<br />
Від дальних пікетів, вартових огнів<br />
Імперії Двох Суходолів.</p>
<p>Він віє диханням солоним, як кров,<br />
Тугих океанових надрів,<br />
Що їх Севастопіль на все розпоров<br />
Кільватерним ладом ескадри.</p>
<p>Над хижим простором Верхів’я — Памір,<br />
Сліпуча і вічна, як слава,<br />
Напружена арка на цоколі гір —<br />
Ясніє Залізна Держава.</p>
<p><em>“Вежі” 1940 р.</em></p>

<div></div>