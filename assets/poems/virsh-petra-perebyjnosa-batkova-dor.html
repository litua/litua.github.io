<strong>Перебийніс Петро – Батькова дорога</strong>
<p>Це наснилося, можливо,<br />
чи привиділось мені,<br />
чи насправді сталось диво<br />
при досвітньому вікні.</p>
<p>Що це діється зі мною?<br />
Хоч немає вороття, –<br />
бачу: стежкою земною<br />
тато йде із небуття.</p>
<p>Тато йде сорокалітній,<br />
і гойдаються поля.<br />
Линуть гуси перелітні,<br />
обертається земля.</p>
<p>Ронять гуси з високості<br />
сизе пір’я на луги.<br />
Видно мамі сивокосій<br />
недосяжні береги.</p>

<div>




</div>

<p>Пам’ятає небагато<br />
ця стежина з давнини…<br />
Тату, осьде наша хата!<br />
Ти її не промини.</p>
<p>Розвидняється між нами.<br />
Ходять кола по воді.<br />
І в задумі каже мама:<br />
«Ви обидва молоді…»</p>
<p>Мама карточку торкає<br />
і на мене позира.<br />
І чоло моє черкає<br />
тінь гусиного пера.</p>
<p>Це наснилося, можливо,<br />
чи привиділось мені,<br />
чи насправді сталось диво:<br />
тато йде в далечині…</p>

<div></div>