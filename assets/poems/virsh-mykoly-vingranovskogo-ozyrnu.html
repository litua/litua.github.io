<strong>Микола Вінграновський – Озирнулись маки…</strong>
<p>Озирнулись маки: що таке?<br />
Вітер крикнув макам: утікайте!<br />
Голови червоні пригинайте<br />
І тікайте, бо воно таке!</p>
<p>Потолоче, витолоче, вимне,<br />
Гляньте: від кульбаби тільки пух!<br />
Плигне, стане, чорним оком блимне,<br />
Розженеться та об грушу — бух!</p>

<div>




</div>

<p>Шпаченя злетіло на гілляку,<br />
Кличе тата, та немає слів.<br />
По стіні на хаті з переляку<br />
Чорний кіт по вуса побілів!..</p>
<p>А воно сміється й позирає:<br />
Мало, бачте, битися йому!<br />
Хто воно, ніхто в дворі не знає,<br />
Лиш одне-говорить воно: му-у-у!</p>
<p><em>1968</em></p>

<div></div>