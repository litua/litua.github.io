<strong>Володимир Сосюра – Чи знаєш ти світання в полі…</strong>
<p>Чи знаєш ти світання в полі<br />
або в задуманих садах,<br />
коли од щастя мимоволі<br />
сіяють сльози на очах?</p>
<p>Щебечуть птиці, вітер лине,<br />
немов дитинства дальні дні,<br />
і кожна квітка і стеблина<br />
до тебе тягнуться в півсні.</p>

<div>




</div>

<p>А ти ідеш. На небокраї<br />
яка краса огнів сія!<br />
Й разом з природою співає<br />
душа закохана твоя.</p>
<p>І тільки серце б’ється дуже.<br />
Здається, так би вічно йшов…<br />
Якщо ти знаєш це, мій друже, —<br />
ти знаєш, що таке любов.</p>

<div></div>