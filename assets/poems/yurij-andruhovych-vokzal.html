Юрій Андрухович – Вокзал<p>отут ми прагнемо сісти в потрібний поїзд<br />
слідуючи за дороговказами поспішаємо<br />
крізь тісні коридори між клунками й валізами<br />
нам ніколи вгору глянути де під кулястим склепінням<br />
повисла запорошена й тьмяна<br />
флорентійська люстра<br />
стискаємо спітнілі мідяки як пружину<br />
шикуємося в безладні черги<br />
над нами гіпсовий настінній путті десятих років<br />
дме в позолочений ріжок іноді<br />
глянемо в бік знудженої блондинки<br />
що притулившись до колони їсть яблуко<br />
врешті виринаємо<br />
на пропахлому пивом і трояндами пероні<br />
когось цілуємо просимо не забувати сумніваємося<br />
чи потрапили на своє місце<br />
аж поки не відірвемось від землі<br />
і м’яко рушимо<br />
заспокоєні дивимось з вікон як жовкнуть<br />
перші дерева в приміських лісах</p>

<div>




</div>

<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>