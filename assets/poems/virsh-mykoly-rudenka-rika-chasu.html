<strong>Микола Руденко – Ріка часу</strong>
<p>Іще мільярд людських істот, іще —<br />
Але планетна куля не із гуми…<br />
Куди, в якому напрямку тече<br />
Ріка часу? Які приносить думи?</p>
<p>Не за горою віку перепад,<br />
Крутіший від стрімкої Ніагари.<br />
Та час ніколи не тече назад —<br />
Готуйся пережить його удари.</p>
<p>За перепадом пінявим, крутим<br />
Які нам уявляються химери?..<br />
Я починаю заздрити отим,<br />
Котрі жили десь на початку ери,</p>
<p>Навіщо авта? Є прудкий гривань.<br />
Є шаблі й списи… Адже це так само,<br />
Як у мою кавалерійську рань —<br />
Коли в сідельці я скакав лісами.</p>

<div>




</div>

<p>Здається, просто: руку простягти —<br />
І вже ти майже скіф. Подайте списа!.<br />
І щоб ламати недругам хребти,<br />
Не варто вчених збільшувати список.</p>
<p>Звичайно, це не мед — ота чума,<br />
Що косить люд в шаленстві епідемій.<br />
Та на сумлінні темних плям нема:<br />
Вбивали без помпезних академій.</p>
<p>Тож хай собі мільярд — мені не це<br />
Скорботним гнітом падає на груди:<br />
Чи є у кожного своє лице?<br />
Які вони і хто вони — ці люди?..</p>
<p>Ріка часу… Десь, мабуть, є пором.<br />
Є добрі коні, бубонці на збрую…<br />
Та знаю: не завершиться добром<br />
Те, що з людини робота майструють.</p>
<p><em>28.04.1981</em></p>

<div></div>