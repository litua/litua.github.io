<strong>Микола Вінграновський – Гоголю</strong>
<p>В Холодній Балці ніч відьмача,<br />
Чорти в зеленому чаду,<br />
І на вогні стегно теляче<br />
Чортам обслинює губу.</p>
<p>В Холодній Балці Сіра Відьма<br />
З винових ходить королів.<br />
Ця Сіра Відьма ще свобідна,<br />
І носик їй свобідно впрів.</p>
<p>В Холодній Балці над лиманом<br />
Нирки пірнають в золоте.<br />
І Сіра Відьма крупним планом<br />
Собі коханнячко плете.</p>

<div>




</div>

<p>Вона плете його недбало,<br />
І так і сяк, туди й сюди,<br />
Плете зумисне і небавом<br />
І губить знов свої сліди.</p>
<p>Та Сіра Відьма — кров з туманом —<br />
Заходить в королів-сватів,<br />
І чорно плачуть над лиманом<br />
Програлі армії чортів.</p>
<p>їм світу чорного не видно,<br />
І Сіра Відьма їм свята —<br />
Не мала бідна Сіра Відьма<br />
Ще на собі свого чорта.</p>
<p>Його ще тінь не прилетіла,<br />
Він Відьму ще не пив з долонь,<br />
її шовкову тишу тіла.<br />
Шовкову тишу, як вогонь!</p>
<p><em>1969</em></p>

<div></div>