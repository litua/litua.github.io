<strong>Дмитро Загул – “І невже ж це правда, що напередодні…”</strong>
<p>І невже ж це правда, що напередодні<br />
Вічної руїни, певного кінця<br />
Освітило сонце на краю безодні<br />
Променем надії змучені серця?</p>

<div>




</div>

<p>Ні! Я вам не вірю, що кінець так скоро,<br />
Що й оця надія згине з нами враз.<br />
Що впаде остання нетривка опора<br />
І безодня чорна поховає нас.</p>
<p>Ні, я вам не вірю, що даремна праця,<br />
Запал і завзяття довгих поколінь,<br />
Що діждаться щастя нам таки не вдасться<br />
І прийдеться впасти трупами в глибінь.</p>
<p>ІЗ ЗБІРКИ “НА ГРАНІ”</p>

<div></div>