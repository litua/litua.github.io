<strong>Павло Мовчан – Невідомий художник XVII ст. </strong>
<p><em>(З циклу «Музейні експонати»)</em></p>
<p><em>Вороття блудного сина</em></p>

<div>




</div>

<p>Зменшилось поле, і ліс підступився далекий,<br />
ніби хтось вибрав з повітря блакить,<br />
мерхне в сокири крило, як в лелеки, —<br />
спурхує вгору вона, але не летить.<br />
Настіж прочинено чорні дерева —<br />
з пам’яті лісу виструмує дух:<br />
зубри і тури, мамонти древні<br />
в поле пливуть, проминаючи слух.<br />
В колі незримім не знати їх гніву —<br />
опік на тілі сам по собі виника:<br />
тінь на долоні що правій, що лівій,<br />
мов по жарині, в долонях стискав.<br />
Світу не втримає навіть свідомість.<br />
Гнівом пропалена — лунко без слів,<br />
ніби вернувсь після мандрів додому<br />
і часову течію зрозумів;<br />
бо не застав ні батьків, ні родини:<br />
зменшилась стеля, і стіни зійшлись,<br />
а замість солі в солонці — крижина,<br />
цвіль на окрайчику, в кухлику — слизь.<br />
Все осягнув… І почув, як чалапа<br />
дух по долівці, бо знати сліди:<br />
прочовги довгі, рисочки здряпин,<br />
дзенькіт відра, де ні краплі води.<br />
Щоки запалі, знаковані тінню,<br />
креслять морщини, мов люстро старе.<br />
Час — це безглуздя, плоті старіння,<br />
довге чекання, що й розум помре…<br />
В житло забрівши, він чує тісноту:<br />
кухлі, цеберки, жмут павутин…<br />
Тсс… Бо як подих — пісня із рота<br />
рине… Оглянувсь — співа він один.<br />
Стиснуті губи, та спів не вщухає…<br />
Пахнуть медами спілі вогні…<br />
Попід склепінням свіччина зграя<br />
все кружеляє і гине в вікні.<br />
…Збито обруччя — розсохлися стіни,<br />
і мерехкоче сокири крило:<br />
руки простерши, вкляк на колінах,<br />
а на долонях віск захолов.<br />
І німота, розростаючись болем,<br />
в згаслу жарину пам’ять замкне.<br />
— Ой ти маліюче полечко-поле,<br />
нащо вгортаєш, як зерня, й мене?..<br />
В поле сповзається гаддя-коріння,<br />
і стовбуриння іде слідкома,<br />
і норочку чорну зливаються тіні,<br />
в крапку-мачину входить пітьма.<br />
Змалився геть, але став всюдисущим:<br />
полем і лісом, сталевим крилом,<br />
наче всю безліч мачинок розлущив<br />
і зрозумів, що в почині було.</p>
<p>***</p>

<div></div>