<strong>Микола Вінграновський – Прадід</strong>
<p>Заколисує вітер ліс,<br />
Його душу наповнює снами.<br />
А над нами — Чумацький Віз,<br />
Без волів і коліс над нами.</p>
<p>У тім Возі мій прадід спить:<br />
Коли місяць обійде небо, —<br />
Йде до прадіда відпочить<br />
І цілує в плече, як треба.</p>
<p>І запитує прадід в сні,<br />
Тихо-тихо, мабуть, шепоче:<br />
Чуєш, місяцю, чуєш, хлопче,<br />
На землі ти світив чи ні?</p>
<p>Посвітив у моїх в Замості?<br />
Як весна там? В полях шумить?<br />
Не поїду, мабуть, у гості —<br />
Пан на шибеницю звелить.</p>

<div>




</div>

<p>Завтра вербна у нас неділя,<br />
Тож ховайся і не світи —<br />
Кармалюк вируша на діло…<br />
Цю хмарину під бік мости.</p>
<p>Дай-но, місяцю, ту зірницю —<br />
Третю ніч мені не мигтить,<br />
Я укину її в криницю —<br />
Насті воду позолотить…</p>
<p>Завтра їдемо на Стожари,<br />
А сьогодні стомився я…<br />
Запрягайся, вези за хмари,<br />
Кличе сонце земля моя…</p>
<p>Заколисує вітер ліс,<br />
Його душу наповнює снами…<br />
Котить місяць Чумацький Віз<br />
З моїм прадідом над віками.</p>
<p><em>1955</em></p>

<div></div>