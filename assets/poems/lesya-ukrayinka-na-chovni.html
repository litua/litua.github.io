<strong>Леся Українка – На човні</strong>
<p>Нічко дивна! тобі я корюся.<br />
Геть всі темнії думи сумні!</p>
<p>Не змагаюся вже, не борюся,<br />
Потопаю в сріблястому сні.</p>
<p>Люда сидять, спить, і людськеє лихо, –<br />
Лихо сили не має в сю ніч.</p>
<p>Тихо скрізь, і на серденьку тихо,<br />
Десь журба з нього згинула пріч.</p>
<p>Може, тільки сховалась глибоко?<br />
Може, зараз прокинеться знов?</p>
<p>Та дарма! поки ясне ще око,<br />
Не здіймаймо журливих розмов!</p>
<p>Глянь, як хвилі від срібла блищаться!<br />
Глянь, як небо сивіє вгорі!</p>
<p>Вабить хвиля на море податься,<br />
Кличе промінь ясної зорі.</p>
<p>. . . . . . . . . . . . . . . . . . . . . . . . . . . .</p>
<p>Плине білий човник, хвилечка колише,<br />
Хвилечка гойдає;</p>
<p>Плине білий човник, вітер ледве дише,<br />
Ледве повіває.</p>
<p>Білії хмаринки, лебедині крила<br />
Угорі гуляють,</p>
<p>Довгою стягою, що зорю покрила,<br />
Місяця сягають.</p>
<p>Місяченько світло і рожеве, й срібне<br />
Кида-розсипае,</p>

<div>




</div>

<p>І ряхтить, і сяє світло теє дрібне,<br />
Як вогонь палає.</p>
<p>Геть далеко в морі кораблі видніють.<br />
Бачу здалеченька,</p>
<p>Як виразно щогли тонкії чорніють<br />
Проти місяченька.</p>
<p>Плиньмо геть за теє корабельне місто,<br />
Там, де нам прекрасна</p>
<p>Доріженька сяє, де пала огнисто<br />
Stella maris ясна.</p>
<p>. . . . . . . . . . . . . . . . . . . . . . . . . . . .</p>
<p>На човні нас було тільки двоє.<br />
Хвилі скрізь вколо нас коливались,</p>
<p>І такі ми самотні обоє<br />
Серед того простору здавались.</p>
<p>Я дивилась на тебе, мій брате,<br />
Що гадала, – не вимовлю зроду;</p>
<p>Чим було тоді серце багате,<br />
Поховала я в тихую воду.</p>
<p>Може, хвиля тобі розказала<br />
Все, що думала я в тую мить?</p>
<p>Ні! вона те глибоко сховала…<br />
Хай же там моя думонька снять!</p>
<p>Думка спить, і серденько спочило;<br />
Я дивлюсь на обличчя твоє;</p>
<p>Тихе море спокою навчило<br />
Невгамовнеє серце моє…</p>
<p>Євпаторія, 1891 р, 8 липня</p>

<div></div>