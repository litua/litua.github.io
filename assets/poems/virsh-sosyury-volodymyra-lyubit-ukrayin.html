<strong>Володимир Сосюра – Любіть Україну, як сонце, любіть…</strong>
<p>Любіть Україну, як сонце, любіть,<br />
як вітер, і трави, і води…<br />
В годину щасливу і в радості мить,<br />
любіть у годину негоди.</p>
<p>Любіть Україну у сні й наяву,<br />
вишневу свою Україну,<br />
красу її, вічно живу і нову,<br />
і мову її солов’їну.</p>
<p>Між братніх народів, мов садом рясним,<br />
сіяє вона над віками…<br />
Любіть Україну всім серцем своїм<br />
і всіми своїми ділами.</p>
<p>Для нас вона в світі єдина, одна<br />
в просторів солодкому чарі…<br />
Вона у зірках, і у вербах вона,<br />
і в кожному серця ударі,</p>
<p>у квітці, в пташині, в електровогнях,<br />
у пісні у кожній, у думі,<br />
в дитячий усмішці, в дівочих очах<br />
і в стягів багряному шумі…</p>

<div>




</div>

<p>Як та купина, що горить — не згора,<br />
живе у стежках, у дібровах,<br />
у зойках гудків, і у хвилях Дніпра,<br />
і в хмарах отих пурпурових,</p>
<p>в грому канонад, що розвіяли в прах<br />
чужинців в зелених мундирах,<br />
в багнетах, що в тьмі пробивали нам шлях<br />
до весен і світлих, і щирих.</p>
<p>Юначе! Хай буде для неї твій сміх,<br />
і сльози, і все до загину…<br />
Не можна любити народів других,<br />
коли ти не любиш Вкраїну!..</p>
<p>Дівчино! Як небо її голубе,<br />
люби її кожну хвилину.<br />
Коханий любить не захоче тебе,<br />
коли ти не любиш Вкраїну…</p>
<p>Любіть у труді, у коханні, у бою,<br />
як пісню, що лине зорею…<br />
Всім серцем любіть Україну свою —<br />
і вічні ми будемо з нею!</p>
<p><em>1944</em></p>

<div></div>