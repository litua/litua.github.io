Стус Василь – Не можу я без посмішки Івана<p>Не можу я без посмішки Івана<br />
оцю сльотаву зиму пережить.<br />
В проваллях ночі, коли Київ спить,<br />
а друга десь оббріхують старанно,<br />
склепить очей не можу ні на мить,<br />
він як зоря проміниться з туману,<br />
але мовчить, мовчить, мовчить, мовчить.</p>
<p>Ні словом не озветься. Ані пари<br />
із уст. Вусате сонечко моє!<br />
Несуть тобі три царіє со дари<br />
скапарене озлоблення своє.</p>
<p>Іваночку! Ти чуєш, доброокий?<br />
їй-бо, не знаю, що я зле зробив.<br />
Чого ж бо й досі твій поріг високий<br />
ані відчув, ані переступив.</p>
<p>Прости мені недільний мій Хрещатик,<br />
що, сівши сидьма, ці котли топлю<br />
в оглухлій кочегарці. Що терплю,<br />
коли вже ні терпіти, ні мовчати<br />
не можу, що, читаючи, люблю<br />
твоїх Орхана, Незвала і Данте,<br />
в дев’яте коло прагнучи стремлю.</p>

<div>




</div>

<p>Моє ж досьє, велике, як майбутнє,<br />
напевне, пропустив котрийсь із трутнів.</p>
<p>Із тих, що білий світ мені окрали,<br />
окравши край, окрали спокій мій,<br />
лишивши гнів ропавий і кривавий<br />
і право — надриватися в ярмі.</p>
<p>Сидять по шпарах всі мужі хоробрі,<br />
всі правдолюби, чорт би вас побрав!<br />
Чи людська добрість — тільки доти добрість,<br />
поки без сил, без мужності, без прав<br />
запомогти, зарадити, вступитись,<br />
стражденного в нещасті прихистить<br />
і зважитись боротися, щоб жити,<br />
і зважитись померти, аби жить?..<br />
5-6.12.1965</p>
<p>автор: <strong><a href="http://onlyart.org.ua/?page_id=7510">Стус Василь</a></strong></p>

<div></div>