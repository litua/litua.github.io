<strong>Павло Мовчан – Серпневе </strong>
<p>В пониззі, ген, вогні жаріють,<br />
аж золотіють береги,<br />
легкі підпалини чорніють<br />
на хмарах ніжно-голубих.<br />
Легкавий дух переймом з яру<br />
іде поволеньки на схід,<br />
де засвітився місяць каро<br />
відкритим поглядом на світ.<br />
Початим вечором на чати<br />
стає вода біля джерел,<br />
аби мовчати, колихати<br />
дрібненький, холодненький перл.<br />
Своє затаєне шептання<br />
по лузі вистелила — ген…<br />
За кошеницю, за смеркання,<br />
за пожовтілий вже ромен.<br />
І човен той хиткий, дощатий<br />
за дня пришпилений до пня —<br />
у ньому можна однувати<br />
і почуватись, як зерня…<br />
Проте далеко не відчалиш,<br />
не здоженеш швидких хвилин,<br />
допоки сам себе не спалиш<br />
на жарі спілих ягодин.</p>

<div>




</div>

<p>***</p>

<div></div>