<strong>Павло Мовчан – “М’якшає серце, як віск…” </strong>
<p>М’якшає серце, як віск. Підвечірок.<br />
Промінь останній лягає на згірок,<br />
ніжно взолочує радісні вруна,<br />
перебираючи їх, наче струни.<br />
Шелест вологий, пряжа шовкова,<br />
тчеться весна на зелених основах.<br />
Сива зозуля, мов човник, снує —<br />
в зелень вплітає кування своє.<br />
Крикнув і ти — заплелося відлуння<br />
в прозелень дня, в шелестке густоструння.<br />
Став безголосим — ворушиш губами:<br />
тчуться на зелені попельні плями.<br />
Що це? звідки? — тіні шуліки?<br />
Вгору дивись — не заплющуй повіки.<br />
Руки ростуть — розгортається шелест,<br />
щоб загорнути світ кушпели.<br />
Випиши крейдою сонця імення,<br />
щоб не забуть, що пройшло повесення.<br />
Вистружи квітку вогню із колоди,<br />
дім оберни свій дверима до сходу<br />
і оберни на терпіння чекання —<br />
бо за смерканням надходить світання…</p>

<div>




</div>

<p>***</p>

<div></div>