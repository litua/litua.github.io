<strong>Оксана Лятуринська – Важкі киреї, золоті…</strong>
<p>* * *</p>
<p>Важкі киреї, золоті<br />
далматики та оловіри,<br />
і княжі корзна, і щити,<br />
ножі, списи, мечі, сокири.</p>
<p>Ковтки, підвіски. Барми й гривни.<br />
І соболі, білиці й куни.<br />
І згуки рогу переливні,<br />
й гучні від перегонів луни.</p>
<p>Розгонисте небесне грище,<br />
все довше, ширше, глибше, вище.<br />
Є лицарству де погуляти<br />
і хист і силу показати.</p>

<div>




</div>

<p>А пугар з золота тяжкий<br />
по вінця повниться медами,<br />
він із руки і до руки<br />
кружляє хмільно за столами.</p>
<p>Олег. Ольгович Ярослав.<br />
Як не пізнати Святослава?<br />
Щит ясний — сонце, очі — став,<br />
а обіч його — ратня слава.</p>
<p>Роман. Данило. Осьмомисл.<br />
Тобі все лицарство шановне —<br />
хоч шапку скинь і уклонись —<br />
і йде злот-пугар заздоровно.</p>
<p>* * *</p>

<div></div>