<strong>Максим Рильський –  Мистецтво</strong>
<p>Коли усе в тумані життьовому<br />
Загубиться і не лишить слідів,<br />
Не хочеться ні з дому, ні додому,<br />
Бо й там, і там огонь давно згорів, —</p>
<p>В тобі, мистецтво, у тобі одному<br />
Є захист: у красі незнаних слів,<br />
У музиці, що вроду, всім знайому,<br />
Втіляє у небесний перелив;</p>

<div>




</div>

<p>В тобі, мистецтво, — у малій картині,<br />
Що більша за усей безмежний світ!<br />
Тобі, мистецтво, у твоїй країні</p>
<p>Я шлю поклін і дружній свій привіт.<br />
Твої діла — вони одні нетлінні,<br />
І ти між квітів — найясніший квіт!</p>
<p><em>1911-1918</em></p>

<div></div>