<strong>Руданський Степан – Місяць</strong>
<p>Нічка тиха, зорі світять,<br />
А мороз крепить;<br />
Циган сина до місяця<br />
Лицем становить.</p>
<p>«Отак, сину мій Романе!<br />
Отак, дурню, стій<br />
Та з пазухи вийми руки,<br />
До місяця грій!..»</p>

<div>




</div>

<p>Стоїть бідне циганятко,<br />
Холод каменить,<br />
А старий пішов до хати<br />
Людей туманить.</p>
<p>Витуманив кусок сала,<br />
Хліба бохунець,<br />
Вийшов з хати та до сина —<br />
Син як камінець.</p>
<p>«Ой місяцю! — циган каже.<br />
Жаль твої краси!<br />
Ти лиш світиш, а не грієш,<br />
Дармо хліб їси».</p>

<div></div>