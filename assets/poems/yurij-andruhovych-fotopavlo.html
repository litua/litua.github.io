Юрій Андрухович – Фотопавло<p>Чи легко упіймати застояне повітря<br />
провулків архаїчних, немов дагеротип,<br />
коли твоя робітня — завалена дровітня,<br />
і не виходять очі, а іноді роти?..</p>
<p>І хто нарешті винен, що з нас такі моделі,<br />
що клацає в порожне щелепа-апарат?<br />
Таким, як наші, пискам — не місце у музеї,<br />
бо ми — не те що камінь чи дикий виноград.</p>
<p>Та все ж фотографуєш. ЦІ невиразні більма<br />
наповнити душею і зберегти в роках!..<br />
Яка уважна камера, яка чутлива фільма —<br />
просвічують бретельки і вени на руках.</p>

<div>




</div>

<p>Бо ми кудись течемо й минаємо щомиті,<br />
а з річкової твані волого світить рінь —<br />
коли навколо тьмяно і контури розмиті,<br />
потрібен фотоспалах, як блискавка прозрінь,</p>
<p>потрібно трохи солі, щоб очі проявити,<br />
щоб нас отут зібрати, немов довкіл стола.<br />
Ще мить — і оживемо. Не гнути й не кривити!<br />
І сохнуть, мов полотна, послання від Павла.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>