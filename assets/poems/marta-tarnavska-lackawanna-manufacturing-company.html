<strong>Марта Тарнавська – Lackawanna Manufacturing Company</strong>
<p>Я тільки-но з европейської гімназії:<br />
латина занадто свіжа ще в моїй голові.<br />
Слово “manufacturing”, що світить синім неоном<br />
мені в обличчя у сутінках раннього ранку,<br />
говорить про працю рук,<br />
— не людських рук взагалі —<br />
моїх власних.<br />
Я стала в лави пролетаріату<br />
з молодечим запалом, з ентузіазмом.<br />
Пробую довести<br />
усім і вся, взагалі, а найбільше — самій собі,<br />
що я — молода рослина,<br />
перещеплена на інший ґрунт,<br />
зумію вижити, рости у новому незвичному кліматі.<br />
Начитана Франком, Коцюбинським,<br />
розумію свідомість класу:<br />
я — мало не соціалістка! —<br />
готова в життєвій практиці<br />
ставити на пробу теорію.</p>
<p>Машина рветься з-під рук:<br />
я не вмію ще панувати над нею.<br />
“Спокійно, не так нервово” — каже “форман”.<br />
“Дайте їй іще тиждень” — заступається за мене</p>
<p>в начальства.</p>
<p>Поволі втягаюся в норму.<br />
Хлопці-робітники<br />
засипають мене масними дотепами.<br />
Порнографічні іграшки<br />
з таємничим усміхом з рук у руки</p>
<p>передають досвідчені молодички.</p>
<p>Я — вже заміжня — та не вмію ще боронитися<br />
гострим дотепом, дзвінким сміхом.<br />
Ховаюся, засоромлена,<br />
за охоронний щит<br />
наївності,</p>

<div>




</div>

<p>ідеалізму,</p>
<p>нерозуміння мови.</p>
<p>Глибоко в серці закопую<br />
власний маленький світик…<br />
Але вже розумію:<br />
є різні мости понад прірви,<br />
і не всі вони — сталевої конструкції<br />
за модерними планами інженерів.<br />
Бувають мости рухомі,<br />
зі шнурів, що плавають з вітром,<br />
а все-таки ними проходять<br />
валки гімалайських дослідників…<br />
Жарти — нехай і грубіянські —<br />
тепла, щира усмішка,<br />
дружньо простягнені руки<br />
і мого зворушення сльози —<br />
це шнури мостів гімалайських<br />
над прірвами класів і націй,<br />
над бурними ріками мов —<br />
мости із людського в людське…</p>
<p>Дружу із робітниками.<br />
А поруч: у джінсах, в картатій сорочці,<br />
працює у поті чола, у бруді,<br />
від ранку до вечора<br />
фабрикант, власник.<br />
Полуднує разом з нами, запиваючи сандвічі кока-колею.<br />
Він розбиває в уяві<br />
старі стереотипи капіталіста.<br />
Усіх знає по імені,<br />
останній відходить з фабрики.<br />
Із ним жартують,<br />
часом навіть і сперечаються…<br />
Але всі його кличуть “Містер Розен”<br />
і ніхто не каже йому просто: “Пітер”,<br />
а шкіра в нього засмагла:<br />
він січень провів на півдні,<br />
відпочиваючи на соняшних Багамах.</p>
<p>1975/1978</p>

<div></div>