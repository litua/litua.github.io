<strong>Антонич Богдан-Ігор – Ідольські ночі</strong>
<p>На хмарах відблиск місяця повторений, мов пісня,<br />
на хмарі хмара — срібний мур, під муром виють лиси.<br />
Від зір, мов струни, шнури листя над землею скісно,<br />
гриби рудими тарілками дзвонять в хорах лісу.</p>
<p>Оркестр рослинних голосні пузони-пні дубові<br />
усоте просурмлять неписаним законам ночі<br />
і принесуть вовки діброві жертви з м’яса й крові,<br />
руді обтерті щоки об рослин музичне клоччя.</p>
<p>Ніч хижих прав і темних чарів. В діжах багон місять<br />
брудно-червоне тісто грязі. Сови ладять зраду.<br />
Тож хай моргне зоря бровою срібною на місяць,<br />
зоря — сестра музики й вартова нічного ладу.</p>

<div>




</div>

<p>До квіту липне квіт — в густій росі, як в білім клею,<br />
товста, олійна зелень лісу в плахті ночі грубій.<br />
Вузли коріння, мов ключі музичні, під землею<br />
сплітаються в мелодію, що грає в пнях у трубах.</p>
<p>Це тут кутирів лісових таємний круг і вежа,<br />
це тут виснажуються бур майбутніх перевали,<br />
щоб блискавка на блискавку, мов лезо навхрест леза,<br />
вдаряючи з розгоном, крила людських снів ламала,</p>
<p>щоб крила хат вінчала шлюбом полум’я й пожару,<br />
щоб темний ляк — дитя підземне кликала щоночі.<br />
Де поза розумом чуття провалля, наче нетрі темні,<br />
незрозуміла мова вір прадавніх нас оточить.</p>
<p>Слово за словом, мов ріка весною криги, точить.</p>
<p><em>16 травня 1936</em></p>

<div></div>