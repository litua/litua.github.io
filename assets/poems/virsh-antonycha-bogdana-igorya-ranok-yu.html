<strong>Антонич Богдан-Ігор – Ранок юнаків</strong>
<p>Вилітають — лиш стопи дзвенять,<br />
аж майдан задрижав, розспівався.<br />
Наче курява, стукіт піднявся,<br />
мов туман, коли вітер шугне,<br />
буря кроків пливе взапашне,<br />
промінливе повітря та гне<br />
по дорозі усе, мов солому.<br />
На піску, на камінню дзвінкому<br />
в бігу ноги скресали вогня.<br />
Ні, даремно було би спинять,<br />
ваші обрії, ваша земля вся.</p>

<div>




</div>

<p>П’яний ранок —<br />
кучеряве дівча<br />
на життя та на смерть поцілує.<br />
Наче іскри летять з обруча<br />
в весняній, закосиченій кузні,<br />
це так сонячні стріли дзичать,<br />
коли б’ють вас у груди потужні,<br />
коли голови головокружні<br />
приманливо розкриють глибінь<br />
і запрошують тут, куди тінь,<br />
наче яструб, над серцем колує.</p>
<p>Підорвавшись стрілою з землі,<br />
вигук ваш залунає навколо.<br />
Попід небом, що в синій імлі,<br />
недосяжне, таємне, холодне,<br />
розгорнулось; мов книга безодні,<br />
розстелилось в дрімучі лани,<br />
хвилюванням тремкої струни<br />
переливний роздзвониться голос.</p>
<p>раннє сонце —<br />
молоде оленя<br />
прибігає з-за лісу до вас.<br />
Пролітають — лиш стопи дзвенять,<br />
лиш майдан під ногами співа.</p>

<div></div>