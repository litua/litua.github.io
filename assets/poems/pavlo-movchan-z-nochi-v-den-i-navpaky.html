<strong>Павло Мовчан – З ночі в день і навпаки… </strong>
<p><em>(З циклу «Музейні експонати».</em><br />
<em> Вдивляючись в малюнки Гойї)</em></p>

<div>




</div>

<p>З’ява свавільна, нічна, самородна,<br />
нащо щоночі приходиш у сон,<br />
ще полишаєш у грудях холодних<br />
крицю чи танучу кригу на схрон?<br />
І, закувавши мене у кольчугу,<br />
голову втисла в іржавий шолом —<br />
знати червоні кільця та смуги,<br />
і поясок перекреслив чоло…<br />
Інше життя проживаю щоночі:<br />
сон стає дійсністю, здійснене — сном.<br />
Що відбулось — стає снивом пророчим,<br />
а що наснилось — те сталось давно.<br />
Мов перекинувсь униз головою<br />
ти в цьому світі, а світ у тобі,<br />
і повертаюсь щоночі із бою,<br />
щоб пережити вже бачений бій.<br />
Шрамами списані щоки та груди,<br />
губи розтяті, роздвоївсь язик:<br />
яв мені каже, що сніг вночі буде,<br />
в сон забріда незнайомий різник;<br />
променем гострим висвітив житло,<br />
і по очах сіконувши, потух…<br />
Вранці збудився, стискаючи бритву,<br />
і червоніє на грудях фартух…<br />
А на долівці жодної цятки —<br />
з стрілок будильних скрапує час;<br />
тихо шепоче хтось: — Груди на згадку<br />
швидше розкрай, доки промінь не згас.</p>
<p>***</p>

<div></div>