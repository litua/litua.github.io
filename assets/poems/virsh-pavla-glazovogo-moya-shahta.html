<strong>Павло Глазовий – Моя шахта</strong>
<p><em>Любим моїм землякам- </em><br />
<em>криворіжцям</em></p>

<div>




</div>

<p>Мені хоч очі зав’яжіть,<br />
Я і вночі знайду<br />
Старий кар’єр, де батько мій<br />
Довбав колись руду.<br />
Я змалку знав, які важкі<br />
Вкладаються труди,<br />
Щоб крізь каміння і жорству<br />
Пробитись до руди.<br />
Серед кар’єрів і копрів<br />
Дитинство прогуло,<br />
Я став поетом, і мене<br />
В глибини потягло.<br />
Я пробивався крізь нудьгу,<br />
Сипучу і тверду,<br />
І сміху поклади шукав,<br />
Як золоту руду.<br />
Іде продукція моя<br />
Повільно “на-гора”,<br />
А пильні критики стирчать<br />
Біля мого копра.<br />
Один говорить: — Це — руда. —<br />
А другий каже: — Ні! —<br />
А ще якийсь свої гріхи<br />
Приписує мені.<br />
Я їм сказав би: злазьте вниз<br />
Та спробуйте довбать.<br />
Це вам не те, що вказівки<br />
З порадами давать.<br />
Одне — трудитися вгорі,<br />
А інше — в глибині.<br />
І ще таке сказати їм<br />
Хотілось би мені:<br />
— Якщо руда — нехай мій сміх<br />
Видзвонює, мов сталь,<br />
А не руда — то не біда<br />
І не великий жаль.<br />
На другу зміну стане хтось,<br />
Коли я геть піду,<br />
І краще видасть “на-гора”<br />
Ту золоту руду.<br />
Нехай то буде мій земляк,<br />
Простий шахтарський син,<br />
Що сміх добуде не з верхів,<br />
А з трудових глибин.</p>

<div></div>