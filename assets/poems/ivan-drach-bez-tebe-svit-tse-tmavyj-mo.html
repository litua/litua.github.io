<strong>Іван Драч – Без тебе світ – це тьмавий морок</strong>
<p>Без тебе світ — це тьмавий морок.<br />
Без тебе не біжить вода.<br />
Без тебе кожен камінь — ворог,<br />
Подушка каменем тверда.</p>
<p>Без тебе сонце — повне ночі,<br />
Без тебе ночі — без кінця,<br />
Для тебе ж ночі я доточую,<br />
Для тебе місяця — вінця.</p>

<div>




</div>

<p>Без тебе небо — повне криги,<br />
Стоять в душі самі льоди,<br />
Без тебе світ — це ж тільки крихти<br />
Моєї зимної біди.</p>
<p>Без тебе, що мені без тебе —<br />
Нема мене на всі світи…<br />
Тож нахились блакитним небом,<br />
Тож святом сонця освяти!..</p>

<div></div>