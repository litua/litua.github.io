<strong>Оксана Лятуринська – Волинські буколіки</strong>
<p>У луках гра сумна сопілок.<br />
Хіба пашня зросла безсило?<br />
Чи між пшеничних, житніх піль<br />
вродились колоси сліпі?<br />
Чи корінь вітер-сонце сушить?<br />
Чи не справдився сон пастуший —<br />
багатство золотих черед,<br />
розшитий ременем намет,<br />
чемерка бита та наопліч<br />
і сплетений аркан з коноплі?<br />
Або вода знесла шувар,<br />
і млин, і села в хижий яр?<br />
У луках гра сумна сопілок.<br />
Не хмарилось і не горіло,<br />
і хліб зернистий не поліг,<br />
і вершиться вежасто стіг.<br />
По сіль, мабуть, ідуть підводи<br />
чи десятину — княжий поділ<br />
везуть до двору й до церков.<br />
Були жнива і будуть знов.<br />
Чорнозем споконвіку родить.<br />
І світ — мов гончара розводи,<br />
немов квітник з-перед вікна.<br />
Чому сопілок гра сумна?</p>

<div></div>