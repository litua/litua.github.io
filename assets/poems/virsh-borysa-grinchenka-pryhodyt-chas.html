<strong>Борис Грінченко – Приходить час</strong>
<p>Приходить час, приходить час,—<br />
Сказати кожен мусить з нас,<br />
Чи він народу вірний син,<br />
Чи тільки раб похилий він,<br />
Чи раб похилий, чи боєць —<br />
Хай кожен скаже навпростець!<br />
І де він стане: чи до тих,<br />
Що в путах сковані гидких,<br />
Народ і край свій продають<br />
Панам, що кров із його п’ють,—<br />
А чи до сміливих борців,<br />
Що серед бурь, похмурих днів<br />
За рідний край, за н<em>а</em>рід свій,<br />
За долю-волю йдуть у бій?<br />
Приходить час, зайнявся світ<br />
І вільним душам шле привіт —<br />
Озвіться всі, хто є навкруг:<br />
Хто нищий раб, хто волі друг?</p>

<div>




</div>

<p><em>1900-1903</em></p>

<div></div>