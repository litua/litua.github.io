<strong>Павло Мовчан – Перед дзеркалом </strong>
<p>Затримало б хоч ти, безпам’ятне свічадо,<br />
минаючу, співку, гірко-солодку радість.<br />
На аркуші води затримай хоч обличчя,<br />
хоч рамцями обмеж пустечу руйнівничу…<br />
Будинок, наче сніг, пойнявсь давно водою,<br />
пом’якшала земля поволі під стопою,<br />
рідкішим став твій слух — просіюється мова:<br />
лишилося хіба якихось два-три слова,<br />
«Вітчизна», «ненька», «ти»<br />
та зойк чи вигук гострий,<br />
що котиться вперед, вирівнюючи простір,<br />
і навмання за ним ступаєш ти слухняно,<br />
і, наче віск, в руках мнеш кулю олов’яну.<br />
Розплющив глянцю шар, допив байдуже срібло,<br />
порожнє скло розтовк на скалки вельми дрібно,<br />
на порох розмолов, дмухнув — порожні руки…<br />
Навіщо ж ти вивчав усі земні науки?<br />
Щоб в щілини між склом все протекло до краплі,<br />
що сяяла ізнов у просторі квадратнім<br />
оманлива блакить чи незглибимі води,<br />
яку на мить схитне новорожденний подих?</p>

<div>




</div>

<p>***</p>

<div></div>