<strong>Євген Маланюк – Вас пригадало, милий Юріє…</strong>
<p><em>Юрієві Дараганові</em></p>
<p>Вас пригадало, милий Юріє,<br />
Це літо хворе і жагуче,<br />
А Ви вже там. Мене ж обдурює<br />
Життя і знову, знову учить.</p>
<p>Та чи навчить? Боюся, друже мій,<br />
Що все даремно, бо запізно.<br />
Йду бездорожжями, калюжами,<br />
І марно кличе вірш залізний.</p>

<div>




</div>

<p>О самото, терпкіш від оцету!<br />
Яка печаль, яка пустеля —<br />
Чужі жита у плямах осету,<br />
Далечина, що хмари стеле.</p>
<p>Та все ж іду, хоч спотикаюся,<br />
Ген ледве мріє поле бою…<br />
Ні, вже ніколи не покаюся,<br />
Мобілізований добою.</p>
<p><em>1929</em></p>

<div></div>