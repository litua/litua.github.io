<strong>Микола Вінграновський – Рябко, і дощ, і з вітром цвіт…</strong>
<p>Рябко, і дощ, і з вітром цвіт,<br />
І мамалиґа, й небо з богом,<br />
І пізній розум з ранніх літ,<br />
І ранні рани за порогом.</p>
<p>Усе, усе, усе — для битви!<br />
В часи страждань, болінь, жалю<br />
Я повен першої молитви:<br />
Свободи тінь в душі ловлю.</p>

<div>




</div>

<p>Червоний місяць аж горить,<br />
З діброви хмара виступає,<br />
І світ на груди наступає<br />
Моїй тривозі-полетить!..</p>
<p>А полетить. Бо манна з неба<br />
Не падає і не впаде.<br />
Нам дуже й дужче жити треба —<br />
Свобода в нас і — з нас іде!</p>
<p><em>1964</em></p>

<div></div>