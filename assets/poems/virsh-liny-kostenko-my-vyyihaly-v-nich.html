<strong>Ліна Костенко – Ми виїхали в ніч</strong>
<p>Ми виїхали в ніч. І це було шаленство.<br />
Збиралось на грозу. Ми виїхали в ніч.<br />
Притихлі явори стояли безшелесно.<br />
І зблиснула гроза — як вихопила ніж!<br />
Осліплені на мить, ми врізалися в пітьму.<br />
Машину повело, і ми згубили шлях.<br />
Усі мої ліси, удень такі приватні,<br />
Схрестилися вночі із небом на шаблях.<br />
Я думала в ту мить: привіт моїй гордині.<br />
Ми виїхали в ніч. Дороги не видать.<br />
Було моє життя — як ночи горобині.<br />
Нічого у житті не вміла переждать.<br />
О, як мені жилось і як мені страждалось!<br />
І як мені навіки взнаки воно далось!<br />
А що таке життя? Чи те, що переждалось?<br />
Чи все-таки життя — це те, що відбулось?</p>

<div></div>