<strong>Олесь Гончар – Холодногорська тюрма</strong>
<p>Ворота сюди широкі,<br />
А звідси й щілинки нема.<br />
Знялась у небо високе<br />
Холодногорська тюрма.</p>
<p>З високих її поверхів<br />
Дивлюся на місто моє.<br />
Сонце над ним, як безсмертя,<br />
Вільне й рожеве встає.</p>

<div>




</div>

<p>Красень Держпром біліє<br />
По пояс в зеленім саду.<br />
Серце колись там зустрів я,<br />
Якого більш не знайду.</p>
<p>Усе найдорожче я втратив,<br />
Що мав у житті до війни.<br />
Не маю ні друга, ні брата,<br />
Лиш маю — чотири стіни.</p>
<p><em>1942</em></p>

<div></div>