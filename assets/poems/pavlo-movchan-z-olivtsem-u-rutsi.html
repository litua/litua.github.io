<strong>Павло Мовчан – З олівцем у руці </strong>
<p>Всіх кольорів я пригадать не зможу,<br />
якщо всесвітній втрачено взірець.<br />
День проминув, і знову зір порожній —<br />
штрихує пустку чорний олівець.</p>
<p>Відновлюю по пам’яті малюнок:<br />
лужок, калюжа, стежка, лепеха,<br />
води і сонця теплий поцілунок,<br />
до щік лускою світло присиха…</p>
<p>Та кольорів і пам’ять не відтворить;<br />
ні гостроти, ні лагідності, ні<br />
закличності, ні дотиків до зору,<br />
ні їх присутності — в свідомості, в мені.</p>
<p>Лише сюжет відтвориться, не більше, —<br />
окремі вчинки, рухи, та не дні,<br />
так ніби в твоїм тілі жив хтось інший,<br />
а твоє ж «я» ховалось вглибині.</p>
<p>Прощайте, трави й річечко померла,<br />
Прощайте, лози, літепло, прощай!<br />
Прощайте, сховані і висохлі джерела!<br />
Яєчка граду в глибині куща!</p>

<div>




</div>

<p>І ти прощай, довірливий лелеко,<br />
що на безлюддя дивишся з гнізда…<br />
Я так віддаленів уже далеко,<br />
що поіменно втрат всіх не згадать…</p>
<p>Повітря заштриховане між нами<br />
навкісними дротами чи дощем…<br />
Все пада до повітряної ями,<br />
веселі барви нищаться ущент…</p>
<p>Прощай, печале світла, й ти, зозуле!<br />
І ти, оленко на листку, прощай!<br />
Життя моє — ніби відкритий вулик,<br />
вода осмеркла хлюпа через край.</p>
<p>І ти прощай, налякана пташино,<br />
що сіла для спочиву на плече,<br />
прощальне слово в горлі, як жарина,<br />
чим глибше дишу, тим страшніш пече.</p>
<p>І кожен подих — лінія графіту,<br />
що з себе вивергає олівець.<br />
— Прощай, — кажу, — мій кольоровий світе!<br />
Зламався стрижень — лінії кінець…</p>
<p>***</p>

<div></div>