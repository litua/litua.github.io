Світлана Костюк – О Боже мій, а я ще й не жила…<p>О Боже мій, а я ще й не жила,<br />
А я ж лише «зализувала» крила,<br />
Які недоля прикра обпекла,<br />
Які неправда чорна обпалила…<br />
А я лише у царстві тіней злих<br />
Шукала світла, щоб донести людям.<br />
І цвітом опадав з грудей моїх<br />
Жертовний вірш, немов якийсь приблуда…<br />
А я себе палила кожен день<br />
(Коли болить життя – то душу чути),<br />
То крила виростають у пісень,<br />
Які несеш у пекло для спокути…<br />
Мій шлях – то траєкторія листка<br />
Осіннього, віднесеного вітром…<br />
Для цього світу «зовсім не така»,<br />
Сльозу сховаю в душу і…не витру…<br />
Нехай гірчить всім атомам єства,<br />
То й віршам тоді солодко не буде…<br />
Лечу кудись…обпалено-жива…<br />
Прощайте, люде…</p>

<div>




</div>

<p>автор: <strong><a href="http://onlyart.org.ua/?page_id=48432">Світлана Костюк</a></strong></p>
<p></p>

<div></div>