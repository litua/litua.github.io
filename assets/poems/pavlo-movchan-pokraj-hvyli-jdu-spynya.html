<strong>Павло Мовчан – “Покрай хвилі йду. Спиняюся…” </strong>
<p>Покрай хвилі йду. Спинюся.<br />
І пливу, пливу, пливу…<br />
Дрізд кубельце мостить в вусі,<br />
смиче із-під ніг траву.<br />
Вимиває землю хвиля<br />
по піщинці — ти ж стоїш,<br />
не пусті її зусилля,<br />
бо землі лишилось ківш…<br />
Ти ж, задивлений у воду,<br />
все пливеш, пливеш, пливеш,<br />
мов без короня і роду,<br />
мов тобі немає меж…<br />
Десь і чаєчка кигиче,<br />
блеє жалібно ягня;<br />
дрізд траву хапливо смиче,<br />
хвиля хвилю доганя….<br />
Не від тебе, а до тебе<br />
зносять, схлюпують, дають:<br />
дрізд крильми — високість неба,<br />
хвилі — краплі на майбуть.<br />
Все колись тобі згодиться:<br />
пірце з чайки, вовни жмут;<br />
порятує летом птиця,<br />
валом в килим ще затчуть…<br />
І земля, яку розкрали<br />
косяки і хвиль, і риб,<br />
збігшись в пагорбок помалу,<br />
порятує — прийме вглиб…<br />
Ну а зараз — розчиняюсь<br />
і пливу, пливу, пливу…<br />
Зостається серця зав’язь,<br />
аби свідчить, що живу.</p>

<div>




</div>

<p>***</p>

<div></div>