<p>Вона прийшла, поштарка неба,<br />
З таких віддалин світових,<br />
Що мір і знань замало в тебе,<br />
Аби щось мовити про них.</p>
<p>Ти де була? Від кого вісті?<br />
Летіла скільки днів, годин?..<br />
І астрономи, мов кліністи,<br />
Вивчають склад її тканин.</p>
<p>Вся машинерія космічна<br />
(Ракети, роботи, зонди)<br />
Вишукує: ти органічна<br />
Чи крига з мертвої води?</p>
<p>Чи не вона в прадавні ери,<br />
Світів населених стріла,<br />
У віялі хвоста–химери<br />
Життя на Землю занесла?..</p>

<div>




</div>

<p>А жив колись маестро Джотто,<br />
Що замість всіх отих ракет<br />
Впрягав фантазію в роботу ­<br />
Він був художник і поет.</p>
<p>Чи світ йому вставав ясніше,<br />
Чи пензель більше мав пуття —<br />
Прорік на сім століть раніше:<br />
Так, це вона — носій життя.</p>
<p>Щоб прояснилася ця тема,<br />
Він хисту й волі досить мав:<br />
Її Зорею Віфлієма<br />
На полотні намалював.</p>
<p>Отож нехай летять ракети,<br />
Аби розвідати секрет,<br />
Котрий художники й поети<br />
Давно розкрили без ракет.</p>
<p><em>13.11.1986</em></p>

<div></div>