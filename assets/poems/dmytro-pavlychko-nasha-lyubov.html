<strong>Дмитро Павличко – “Наша любов…” </strong>
<p>Наша любов<br />
як літак<br />
здатна нести<br />
тягарі величезні<br />
ніжно передані їй<br />
на землі<br />
тільки не здатна<br />
дотик чужого крила<br />
витерпіти в польоті<br />
незаймана<br />
незалежна<br />
висока<br />
впасти<br />
згоріти<br />
загинути<br />
ладна в ту ж мить<br />
любить вона небеса<br />
та все ж повертається<br />
на землю<br />
і кожен раз<br />
крила здригаються з болю<br />
іскра влітає в бетон<br />
ніби земля приймає<br />
на спочин короткий ту силу<br />
що в крові нашій гримить.</p>

<div>




</div>

<p>***</p>

<div></div>