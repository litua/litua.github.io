<strong>Богдан Лепкий – Одинокий сиджу над рікою…</strong>
<p>Одинокий сиджу над рікою,<br />
Одинокий з думками, з журбою.</p>
<p>Вечоріє, за горами гасне,<br />
Як небесна ватра, сонце ясне.</p>
<p>Від лісів холодний вітер віє,<br />
Шуварі гне і квітки леліє.</p>
<p>Над селом, між горами, в долині<br />
Висять хмари легкі сіро-сині.</p>
<p>З коминів до неба дим снується –<br />
Образ меркне, дійсність наче сниться.</p>

<div>




</div>

<p>Лиш ріка заєдно грає, грає,<br />
Щось в ній буриться, плаче, зітхає.</p>
<p>Гей, ріко! Однакі наші шуми:<br />
В тобі хвилі грають, в мені – думи.</p>
<p>Берег взяв тебе в свої окови,<br />
А мене – життя важкі умови.</p>
<p>В нас обох і броди, і безодні,<br />
І обоє стали ми негодні.</p>
<p>Лиш ідемо крізь гори і бори<br />
У невідоме нам чорне море.</p>

<div></div>