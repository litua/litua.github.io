<strong>Дмитро Павличко – На безголов’я </strong>
<p>Москва — тепер коричнево-червона,<br />
І споконвік така вона, як є,<br />
За голову Джохара півмільйона<br />
Американських доларів дає!<br />
Це новина! Це ринок! Добра плата!<br />
І добра слава йде по всій землі,<br />
Що вже цивілізовані “ребята”<br />
Вбивати не бажають за рублі.<br />
Круті, нівроку, хлопці гонорові —<br />
Патріотичним духом їх не рви;<br />
Жени валюту, якщо хочеш крові,<br />
Як хочеш дорогої голови.<br />
Доходи будуть там, де є витрати,<br />
І кров поллється, де панує лють;<br />
Гдє ж, гаспада, тих доларів набрати,<br />
Якщо із Вашинґтона не пришлють?<br />
А як пришлють, то буде мало, мало,<br />
Не вистачить на всю повстанчу кров,<br />
Бо ж скільки тих Дудаєвих повстало,<br />
А скільки ще повстане — будь здоров!<br />
Повимітайте всі швейцарські банки,<br />
Стягніть на себе все, все що золоте,<br />
Продайте свої валянки й піштанки, —<br />
Потрібних коштів ви не зберете!<br />
А як зберете… то в кремлівській мряві,<br />
Де засідати буде ваш синкліт,<br />
На танцях наші голови криваві<br />
Покличуть до відомсти цілий світ.<br />
І встануть обезглавлені народи,<br />
З могил прийдуть скалічені тіла,<br />
Щоб скинути на вас небесні зводи<br />
І знищити імперію дотла.</p>

<div>




</div>

<p>***</p>

<div></div>