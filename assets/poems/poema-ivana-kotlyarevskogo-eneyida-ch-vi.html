<strong>Іван Котляревський – Енеїда (ч.VI)</strong>
<p><strong></strong><strong>Частина четверта</strong></p>
<p>Борщів як три не поденькуєш,<br />
На моторошні засердчить;<br />
І зараз тяглом закишкуєш,<br />
І в буркоті закеньдюшить.<br />
Коли ж що напхом з’язикаєш<br />
І в тереб добре зживотаєш,<br />
То на веселі занутрить;<br />
Об лихо вдаром заземлюєш,<br />
І ввесь забуд свій зголодуєш,<br />
І біг до горя зачортить.</p>
<p>Та що абищоти верзлялом,<br />
Не казку кормом солов’ять:<br />
Ось ну, закалиткуй брязкалом,<br />
То радощі заденежать.<br />
Коли давало сп’ятакуєш,<br />
То, може, чуло зновинуєш.<br />
Якщо з тобою спередить:<br />
Куди на плавах човновати,<br />
Як угодили Юнонати<br />
І як Еней замінервить.</p>
<p>Мене за сю не лайте мову,<br />
Не я її скомпоновав:<br />
Сівіллу лайте безтолкову,<br />
Її се мізок змусовав.<br />
Се так вона коверзовала,<br />
Енеєві пророковала,<br />
Йому де поступатись як;<br />
Хотіло мізок закрутити,<br />
Щоб грошей більше улупити,<br />
Хоть бідний був Еней і так.</p>
<p>Та треба з лиха догадаться,<br />
Як прийде узлом до чогось;<br />
А з відьмою не торговаться,<br />
Щоб хлипати не довелось.<br />
Подяковав старую суку<br />
Еней за добрую науку,<br />
Шагів з дванадцять в руку дав.<br />
Сівілла грошики в калитку,<br />
Піднявши пелену і свитку, —<br />
Ізслизла, мов лихий злигав.</p>
<p>Еней, ізбувши сучу бабу,<br />
Якмога швидше на човни,<br />
Щоб не дала Юнона швабу,<br />
Що опинився б в сатани.<br />
Троянці, в човни посідавши<br />
І швидко їх поодпихавши,<br />
По вітру гарно поплили;<br />
Гребли з диявола всі дружно,<br />
Що деяким аж стало душно,<br />
По хвилі весельця гули.</p>
<p>Пливуть — аж вітри забурчали<br />
І закрутили не шутя,<br />
Завили, різно, засвистали,<br />
Нема Енеєві пуття!<br />
І зачало човни бурхати,<br />
То сторч, то набік колихати,<br />
Що враг устоїть на ногах;<br />
Троянці з ляку задрижали,<br />
Як лиху помогти — не знали;<br />
Іграли тілько на зубах.</p>
<p>Як ось став вітер ущухати,<br />
І хвилі трохи уляглись;<br />
Став місяць з хмари виглядати,<br />
І звізди на небі блись-блись!<br />
Агу! Троянцям легше стало,<br />
І тяжке горе з серця спало,<br />
Уже-бо думали пропасть.<br />
З людьми на світі так буває:<br />
Коли кого міх налякає,<br />
То послі торба спать не дасть.</p>
<p>Уже троянці вгамовались,<br />
Могоричу всі потягли;<br />
І, мов меньки, повивертались,<br />
Безпечно спати залягли;<br />
Аж ось поромщик їх, проноза,<br />
На землю впав, як міх із воза,<br />
І, мов на пуп, репетовав:<br />
«Пропали всі ми з головами,<br />
Прощаймось з тілом і душами,<br />
Остатній наш народ пропав.</p>
<p>Заклятий острів перед нами,<br />
І ми його не минемо,<br />
Не пропливем нігде човнами,<br />
А на йому пропадемо;<br />
Живе на острові цариця<br />
Цірцея, люта чарівниця<br />
І дуже злая до людей:<br />
Які лиш не остережуться,<br />
А їй на острів попадуться,<br />
Тих переверне на звірей.</p>
<p>Не будеш тут ходить на парі,<br />
А підеш зараз чотирма.<br />
Пропали! Як сірко в базарі!<br />
Готовте шиї до ярма!<br />
По нашому хохлацьку строю<br />
Не будеш цапом, ні козою,<br />
А вже запевне, що волом:<br />
І будеш в плузі походжати,<br />
До броваря дрова таскати,<br />
А може, підеш бовкуном.</p>
<p>Лях цвенькати уже не буде,<br />
Загубить чуйку і жупан,<br />
І «не позвалям» там забуде,<br />
А заблеє так, як баран.<br />
Москаль — бодай би. не козою<br />
Замекекекав з бородою;<br />
А прус хвостом не завиляв.<br />
Як, знаєш, лис хвостом виляє,<br />
Як дуже Дойда налягає<br />
І як Чухрай угонку дав.</p>
<p>Цесарці ходять журавлями,<br />
Цірцеї служать за гусар<br />
І в острові тім сторожами.<br />
Італіянець же маляр,<br />
Ісквапніший на всякі штуки,<br />
Співак, танцюра на всі руки,<br />
Уміє і чижів ловить;<br />
Сей переряжен в обезьяну,<br />
Ошийник носить із сап’яну<br />
І осужден людей смішить.</p>
<p>Французи ж, давнії сіпаки,<br />
Головорізи-різники,<br />
Сі перевернуті в собаки,<br />
Чужі щоб гризли маслаки.<br />
Вони і на владику лають,<br />
За горло всякого хватають,<br />
Гризуться і проміж себе:<br />
У них хто хитрий, то і старший,<br />
І, знай, всім наминає парші,<br />
Чуприну всякому скубе.</p>
<p>Повзуть швейцарці черв’яками,<br />
Голландці квакають в багні,<br />
Чухонці лазять мурав’ями,<br />
Пізнаєш жида там в свині.<br />
Індиком ходить там гішпанець,<br />
Кротом же лазить португалець,<br />
Звіркує шведин вовком там,<br />
Датчанин добре жеребцює,<br />
Ведмедем турчин там танцює;<br />
Побачите, що буде нам».</p>
<p>Біду побачив неминучу,<br />
Троянці всі і пан Еней<br />
Зібралися в одну всі кучу<br />
Подумать о біді своєй<br />
І миттю тут уговорились,<br />
Щоб всі хрестились і молились,<br />
Щоб тілько острів їм минуть.<br />
Молебень же втяли Еолу,<br />
Щоб вітрам, по його ізволу,<br />
В другий бік повелів дмухнуть.</p>
<p>Еол молебнем вдовольнився<br />
І вітрів зараз одвернув,<br />
Троянський плав перемінився,<br />
Еней буть звірем увильнув.<br />
Втага вся повеселіла,<br />
Горілка з пляшок булькотіла,<br />
Ніхто ні каплі не пролив;<br />
Потім взялися за весельця<br />
І пригребнули всі од серця,<br />
Мовби Еней по пошті плив.</p>
<p>Еней, по човну походжая,<br />
Роменський тютюнець курив;<br />
На всі чотири розглядая,<br />
Коли б чого не пропустив.<br />
«Хваліте, — крикнув, — братця, бога!<br />
Гребіте дужче якомога,<br />
От Тібр перед носом у нас,<br />
Ся річка Зевсом обіщана<br />
І з берегами нам оддана.<br />
Греби! — от закричу шабас!»</p>
<p>Гребнули раз, два, три, чотири,<br />
Як на! — у берега човни;<br />
Троянці наші чуприндирі<br />
На землю скіць — як там були!<br />
І зараз стали розкладатись,<br />
Копати, строїть, ташоватись,<br />
Мов їм під лагер суд одвів.<br />
Еней кричить: «Моя тут воля,<br />
І кілько оком скинеш поля,<br />
Скрізь геть настрою городів».</p>
<p>Земелька ся була Латинська,<br />
Завзятий цар в ній був Латин;<br />
Старий скупиндя — скурвасинська,<br />
Дрижав, як Каїн, за алтин.<br />
А также всі його підданці<br />
Носили латані галанці.<br />
Дивившись на свого царя;<br />
На гроші там не козиряли,<br />
А в кітьки крашанками грали,<br />
Не візьмеш даром сухаря.</p>
<p>Латин сей, хоть не дуже близько,<br />
А все олімпським був рідня,<br />
Не кланявся нікому низько,<br />
Для його все була бридня.<br />
Мерика, кажуть, його мати,<br />
До Фавна стала учащати<br />
Та і Латина добула.<br />
Латин дочку мав чепуруху,<br />
Проворну, гарну і моргуху,<br />
Одна у нього і була.</p>
<p>Дочка була зальотна птиця<br />
І ззаду, спереду, кругом;<br />
Червона, свіжа, як кислиця,<br />
І все ходила павичом.<br />
Дородна, росла і красива,<br />
Приступна, добра, не спесива,<br />
Гнучка, юрлива, молода;<br />
Хоть хто на неї ненароком<br />
Закине молодецьким оком,<br />
То так її і вподоба.</p>
<p>Така дівча — кусочок ласий,<br />
Заслинишся, як глянеш раз;<br />
Що ваші гречеські ковбаси!<br />
Що ваш первак, грушевий квас!<br />
Завійниця од неї вхопить,<br />
На голову насяде клопіт;<br />
А може, тьохне і не там.<br />
Поставить рогом ясні очі,<br />
Що не доспиш петрівськой ночі;<br />
Те по собі я знаю сам.</p>
<p>Сусідні хлопці женихались<br />
На гарну дівчину таку,<br />
І сватать деякі питались,<br />
Які хотіли, щоб смаку<br />
В Латиновій дочці добиться,<br />
Царя приданим поживиться,<br />
Геть, геть — і царство за чуб взять.<br />
Но ненечка її Амата<br />
В душі своїй була строката,<br />
Не всякий їй любився зять.</p>
<p>Один був Турн, царьок нешпетний<br />
З Латином у сусідстві жив,<br />
Дочці і матері прикметний,<br />
І батько дуже з ним дружив.<br />
Не в шутку молодець був жвавий,<br />
Товстий, високий, кучерявий,<br />
Обточений, як огірок;<br />
І війська мав свого чимало,<br />
І грошиків таки бряжчало,<br />
Куди не кинь, був Турн царьок.</p>
<p>Пан Турн щось дуже підсипався<br />
Царя Латина до дочки,<br />
Як з нею був, то виправлявся<br />
І піднімавсь на каблучки.<br />
Латин, дочка, стара Амата<br />
Щодень від Турна ждали свата,<br />
Уже нашили рушників<br />
І всяких всячин напридбали.<br />
Які на сватанні давали,<br />
Все сподівались старостів.</p>
<p>Коли чого в руках не маєш,<br />
То не хвалися, що твоє;<br />
Що буде, ти того не знаєш,<br />
Утратиш, може, і своє.<br />
Не розглядівши, кажуть, броду,<br />
Не лізь прожогом перший в воду,<br />
Бо щоб не насмішив людей.<br />
І перше в волок подивися,<br />
Тоді і рибою хвалися;<br />
Бо будеш йолоп, дуралей.</p>
<p>Як пахло сватанням в Латина<br />
І ждали тілько четверга,<br />
Аж тут Анхізова дитина<br />
Припленталась на берега<br />
Зо всім своїм троянським плем’ям.<br />
Еней немарно тратив врем’я,<br />
По-молодецьку закурив:<br />
Горілку, пиво, мед і брагу<br />
Поставивши перед ватагу,<br />
Для збору в труби засурмив.</p>
<p>Троянство, знаєш, все голодне<br />
Сипнуло ристю на той клик;<br />
Як галич в врем’я непогодне,<br />
Всі підняли великий крик.<br />
Сивушки зараз ковтонули<br />
По ківшику, і не здригнули,<br />
І докосились до потрав.<br />
Все військо добре убирало,<br />
Аж поза ухами лящало,<br />
Один перед другим хватав.</p>
<p>Вбирали січену капусту,<br />
Шатковану, і огірки<br />
(Хоть се було в час м’ясопусту),<br />
Хрін з квасом, редьку, буряки;<br />
Рябка, тетерю, саламаху —<br />
Як не було: поїли з маху<br />
І всі строщили сухарі,<br />
Що не було, все поз’їдали,<br />
Горілку всю повипивали,<br />
Як на вечері косарі.</p>
<p>Еней оставив із носатку<br />
Було горілки про запас,<br />
Но клюкнув добре по порядку,<br />
Розщедривсь, як бува у нас,<br />
Хотів посліднім поділитись,<br />
Щоб до кінця уже напитись,<br />
І добре цівкою смикнув;<br />
За ним і вся його голота<br />
Тягла, поки була охота,<br />
Що деякий і хвіст надув.</p>
<p>Барильця, пляшечки, носатку,<br />
Сулії, тикви, баклажки,<br />
Все висушили без остатку,<br />
Посуду потовкли в шматки.<br />
Троянці з хмелю просипались,<br />
Скучали, що не похмелялись;<br />
Пішли, щоб землю озирать,<br />
Де їм показано селитись,<br />
Жить, будоватися, женитись,<br />
І щоб латинців розпізнать.</p>
<p>Ходили там чи не ходили,<br />
Як ось вернулись і назад<br />
І чепухи нагородили,<br />
Що пан Еней не був і рад.<br />
Сказали: «Люди тут бурмочуть,<br />
Язиком дивним нам сокочуть.<br />
І ми їх мови не втнемо;<br />
Слова свої на ус кончають,<br />
Як ми що кажем їм, — не знають,<br />
Між ними ми пропадемо».</p>
<p>Енеи тут зараз взяв догадку,<br />
Велів побігти до дяків,<br />
Купить піярськую граматку,<br />
Полуставців, октоїхів;<br />
І всіх зачав сам мордовати,<br />
Поверх, по словам складати<br />
Латинськую тму, мну, здо, тло;<br />
Троянське плем’я все засіло<br />
Коло книжок, що аж потіло,<br />
І по-латинському гуло.</p>
<p>Еней від них не одступався,<br />
Тройчаткою всіх приганяв;<br />
І хто хоть трохи ліновався,<br />
Тому субітки і давав.<br />
За тиждень так лацину взнали,<br />
Що вже з Енеєм розмовляли<br />
І говорили все на ус:<br />
Енея звали Енеусом,<br />
Уже не паном — домінусом,<br />
Себе ж то звали — троянус.</p>
<p>Еней троянців похваливши,<br />
Що так лацину поняли,<br />
Сивушки в кубочки наливши,<br />
І могорич всі запили.<br />
Потім з десяток щомудрійших,<br />
В лацині щонайрозумнійших,<br />
З ватаги вибравши якраз,<br />
Послав послами до Латина<br />
Од імені свого і чина,<br />
А з чим послав, то дав приказ.</p>
<p>Посли, прийшовши до столиці,<br />
Послали до царя сказать,<br />
Що до його і до цариці<br />
Еней прислав поклон оддать<br />
І з хлібом, з сіллю і з другими<br />
Подарками предорогими,<br />
Щоб познакомитись з царем;<br />
І як доб’ється панськой ласки<br />
Еней-сподар і князь троянський,<br />
То прийде сам в царський терем</p>
<p>Латину тілько що сказали,<br />
Що од Енея єсть посли,<br />
Із хлібом, з сіллю причвалали,<br />
Та і подарки принесли,<br />
Хотять Латину поклониться,<br />
Знакомитись і подружиться,<br />
Як тут Латин і закричав:<br />
«Впусти! Я хліба не цураюсь<br />
І з добрими людьми братаюсь.<br />
От на ловця звір наскакав!»</p>
<p>Велів тут зараз прибирати<br />
Світлиці, сіни, двір мести:<br />
Клечання по двору саджати,<br />
Шпалерів разних нанести<br />
І вибивать царськую хату,<br />
Либонь, покликав і Амагу,<br />
Щоб і вона дала совіт,<br />
Як лучче, краще прибирати,<br />
Де, як коврами застилати<br />
І підбирать до цвіту цвіт.</p>
<p>Послав гінця до богомаза,<br />
Щоб мальовання накупить<br />
І также розного припаса,<br />
Щоб що було і їсть, і пить.<br />
Вродилось ренське з курдимоном<br />
І пиво чорнеє з лимоном,<br />
Сивушки же трохи не з спуст;<br />
Де не взялись воли, телята,<br />
Барани, вівці, поросята;<br />
Латин прибравсь, мов на запуст.</p>
<p>Ось привезли і мальовання<br />
Роботи первійших майстрів,<br />
Царя Гороха пановання,<br />
Патрети всіх багатирів:<br />
Як Александр цареві Пору<br />
Давав із військом добру хльору;<br />
Чернець Мамая як побив;<br />
Як Муромець Ілля гуляє,<br />
Як б’є половців, проганяє, —<br />
Як Переяслів боронив;</p>
<p>Бова з Полканом як водився,<br />
Один другого як вихрив;<br />
Як Соловей Харциз женився,<br />
Як в Польщі Желізняк ходив.<br />
Патрет був француза Картуша,<br />
Против його стояв Гаркуша,<br />
А Ванька Каїн впереді.<br />
І всяких всячин накупили;<br />
Всі стіни ними обліпили;<br />
Латин дививсь їх красоті!</p>
<p>Латин, так дома спорядивши,<br />
Кругом все в хатах оглядав,<br />
Світелки, сіни обходивши,<br />
Собі убори добирав:<br />
Плащем з клейонки обвернувся,<br />
Циновим ґудзем застебнувся,<br />
На голову взяв капелюх;<br />
Набув на ноги кинді нові<br />
І рукавиці взяв шкапові,<br />
Надувсь, мов на огні лопух.</p>
<p>Латин, як цар, в своїм наряді<br />
Ішов в кругу своїх вельмож,<br />
Которі всі були в параді,<br />
Надувшись всякий з них, як йорж,<br />
Царя на дзиґлик посадили,<br />
А сами мовчки одступили<br />
Від покутя аж до дверей.<br />
Цариця ж сіла на ослоні,<br />
В єдамашковому шушоні,<br />
В кораблику із соболей.</p>
<p>Дочка Лавися-чепуруха<br />
В німецькім фуркальці була,<br />
Вертілась, як в окропі муха,<br />
В верцадло очі все п’яла.<br />
Од дзиґлика ж царя Латина<br />
Скрізь прослана була ряднина<br />
До самой хвіртки і воріт;<br />
Стояло військо тут зальотне,<br />
Волове, кінне і піхотне,<br />
І ввесь був зібраний повіт.</p>
<p>Послів ввели к царю з пихою,<br />
Як водилося у латин;<br />
Несли подарки пред собою:<br />
Пиріг завдовжки із аршин<br />
І солі кримки і бахмутки,<br />
Лахміття розного три жмутки,<br />
Еней Латину що прислав.<br />
Посли к Латину приступились,<br />
Три рази низько поклонились,<br />
А старший рацію сказав:</p>
<p>«Енеус постер магнус панус<br />
І славний троянорум князь,<br />
Шмигляв по морю як циганус,<br />
Ад те, о рекс! прислав нунк нас.<br />
Рогамус, доміне Латине,<br />
Нехай наш капут не загине,<br />
Пермітте жить в землі своєй,<br />
Хоть за пекунії, хоть гратіс,<br />
Ми дяковати будем, сатіс<br />
Бенефіценції твоєй.</p>
<p>О рекс! будь нашим Меценатом,<br />
І ласкам туам покажи,<br />
Енеусу зробися братом,<br />
О оптіме! не одкажи:<br />
Енеус прінцепс єсть моторний,<br />
Формозус, гарний і проворний,<br />
Побачиш сам інноміне!<br />
Вели акціпере подарки<br />
З ласкавим видом і без сварки,<br />
Що прислані через мене:</p>
<p>Се килим — самольот чудесний,<br />
За Хмеля виткався царя,<br />
Літа під облака небесні,<br />
До місяця і де зоря;<br />
Но можна стіл ним застилати,<br />
І перед ліжком простилати,<br />
І тарадайку закривать.<br />
Царівні буде він в пригоду,<br />
І то найбільш для того году,<br />
Як замуж прийдеться давать.</p>
<p>Ось скатерть шльонськая нешпетна,<br />
Її у Липську добули;<br />
Найбільше в тім вона прикметна,<br />
На стіл як тілько настели<br />
І загадай якої страви,<br />
То всякі вродяться потрави,<br />
Які на світі тілько єсть:<br />
Пивце, винце, медок, горілка,<br />
Рушник, ніж, ложка і тарілка.<br />
Цариці мусим сю піднесть.</p>
<p>А се сап’янці-самоходи,<br />
Що в них ходив іще Адам;<br />
В стариннії пошиті годи,<br />
Не знаю, як достались нам;<br />
Либонь, достались од пендосів,<br />
Що в Трої нам утерли носів,<br />
Про те Еней зна молодець;<br />
Сю вещ, як рідку і старинну,<br />
Підносимо царю Латину<br />
З поклоном низьким на ралець».</p>
<p>Цариця, цар, дочка Лавина<br />
Зглядалися проміж себе.<br />
Із рота покотилась слина,<br />
До себе всякий і гребе,<br />
Які достались їм подарки,<br />
Насилу обійшлось без сварки;<br />
Як ось Латин сказав послам:<br />
«Скажіте вашому Енею,<br />
Латин із цілою сімє`ю,<br />
Крий боже, як всі раді вам.</p>
<p>І вся моя маєтність рада,<br />
Що бог вас навернув сюди;<br />
Мні мила ваша вся громада,<br />
Я не пущу вас нікуди;<br />
Прошу Енею покланятись<br />
І хліба-солі не цуратись,<br />
Кусок останній розділю.<br />
Дочка у мене одиначка,<br />
Хазяйка добра, пряха, швачка.<br />
То, може, і в рідню вступлю».</p>
<p>І зараз попросив до столу<br />
Латин Енеєвих бояр,<br />
Пили горілку до ізволу<br />
І їли бублики, кав’яр;<br />
Був борщ до шпундрів з буряками,<br />
А в юшці потрух з галушками,<br />
Потім до соку каплуни;<br />
З отрібки баба-шарпанина,<br />
Печена з часником свинина,<br />
Крохналь, який їдять пани.</p>
<p>В обід пили заморські вина,<br />
Не можна всіх їх розказать,<br />
Бо потече із рота слина<br />
У декого, як описать:<br />
Пили сикизку, деренівку<br />
І кримську вкусную дулівку,<br />
Що то айвовкою зовуть.<br />
На віват — з мущирів стріляли,<br />
Туш — грімко трубачі іграли,<br />
А многоліт — дяки ревуть.</p>
<p>Латин по царському звичаю<br />
Енею дари одрядив:<br />
Лубенського шмат короваю,<br />
Корито опішнянських слив,<br />
Горіхів київських смажених,<br />
Полтавських пундиків пряжених<br />
І гусячих п’ять кіп яєць;<br />
Рогатого скота з Лип’янки,<br />
Сивухи відер з п’ять Будянки,<br />
Сто решетилівських овець.</p>
<p>Латин старий і полигався<br />
З Енеєм нашим молодцем.<br />
Еней і зятем називався, —<br />
Но діло краситься кінцем!<br />
Еней по щастю без поміхи<br />
Вдавався в жарти, ігри, сміхи,<br />
А о Юноні і забув,<br />
Його котора не любила<br />
І скрізь за ним, де був, слідила,<br />
Нігде од неї не ввильнув.</p>
<p>Ірися, цьохля проклятуща,<br />
Завзятійша од всіх брехух,<br />
Олімпська мчалка невсипуща,<br />
Крикливійша із щебетух,<br />
Прийшла, Юноні розказала,<br />
Енея як Латинь приймала,<br />
Який між ними єсть уклад:<br />
Еней за тестя мав Латина,<br />
А сей Енея як за сина,<br />
І у дочки з Енеєм лад.</p>
<p>«Еге! — Юнона закричала, —<br />
Поганець, як же розібрав!<br />
Я нарошно йому спускала,<br />
А він і ноги розіклав!<br />
Ого! провчу я висікаку<br />
І перцю дам йому і маку,<br />
Потямить, якова-то я.<br />
Проллю троянську кров, латинську,<br />
Вмішаю Турна скурвасинську,<br />
Я наварю їм киселя».</p>
<p>І на! через штафет к Плутону<br />
За підписом своїм приказ,<br />
Щоб фурію він Тезіфону<br />
Послав к Юноні той же час;<br />
Щоб ні в берлині, ні в дормезі,<br />
І ні в ридвані, ні в портшезі,<br />
А бігла б на перекладних;<br />
Щоб не було в путі препони,<br />
То б заплатив на три прогони,<br />
Щоб на Олімп вродилась вмиг.</p>
<p>Прибігла фурія із пекла,<br />
Яхиднійша од всіх відьом,<br />
Зла, хитра, злобная, запекла,<br />
Робила з себе скрізь содом.<br />
Ввійшла к Юноні з ревом, стуком,<br />
З великим треском, свистом, гуком,<br />
Зробила об собі лепорт,<br />
Якраз її взяли гайдуки<br />
І повели в терем під руки,<br />
Хоть так страшна була, як чорт.</p>
<p>«Здорова, люба, мила доню, —<br />
Юнона в радощах кричить, —<br />
До мене швидше, Тезіфоню! —<br />
І ціловать її біжить. —<br />
Сідай, голубко! Як ся маєш?<br />
Чи. пса троянського ти знаєш?<br />
Тепер к Латину завітав<br />
І крутить там, як в Карфагені;<br />
Достанеться дочці і нені,<br />
Латин щоб в дурні не попав.</p>
<p>Ввесь знаєть світ, що я не злобна,<br />
Людей губити не люблю;<br />
Но річ така богоугодна,<br />
Коли Енея погублю.<br />
Зроби ти похорон з весілля,<br />
Задай ти добре всім похмілля,<br />
Хоть би побрали всіх чорти:<br />
Амагу, Турна і Латина,<br />
Енея, гадового сина,<br />
Пужни по-своєму їх ти!»</p>
<p>«Я наймичка твоя покорна, —<br />
Ревнула фурія, як грім, —<br />
На всяку хіть твою неспорна,<br />
Сама троянців всіх поїм;<br />
Амату з Турном я з’єднаю<br />
І сим Енея укараю,<br />
Латину ж в тім’я дур пущу;<br />
Побачать то боги і люде,<br />
Що з сватання добра не буде,<br />
Всіх, всіх в шматочки потрощу».</p>
<p>І перекинулась клубочком.<br />
Кіть-кіть з Олімпа, як стріла;<br />
Як йшла черідка вечерочком,<br />
К Аматі шусть — як там була!<br />
Смутна Амата пір’я драла,<br />
Слізки ронила і вздихала,<br />
Що Турн-князьок не буде зять;<br />
Кляла Лавини родини,<br />
Кляла кумів, кляла хрестини,<br />
Та що ж? — против ріжна не прать.</p>
<p>Яга, під пелену підкравшись,<br />
Гадюкой в серце поповзла,<br />
По всіх куточках позвивавшись,<br />
В Аматі рай собі найшла.<br />
В стравлену її утробу<br />
Наклала злості, мовби бобу;<br />
Амата стала не своя;<br />
Сердита лаяла, кричала,<br />
Себе, Латина проклинала<br />
І всім давала тришия.</p>
<p>Потім і Турна навістила<br />
Пресуча, лютая яга;<br />
І із сього князька зробила<br />
Енею лишнього врага.<br />
Турн, по воєнному звичаю<br />
З горілкою напившись чаю,<br />
Сказать попросту, п’яний спав,<br />
Яга тихенько підступила,<br />
І люте снище підпустила,<br />
Що Турн о тім не помишляв.</p>
<p>Йому, бач, сонному верзлося,<br />
Буцім Анхізове дитя<br />
З Лавинією десь зійшлося<br />
І женихалось не шутя:<br />
Буцім з Лависей обнімався,<br />
Буцім до пазухи добрався,<br />
Буцім і перстень з пальця зняв;<br />
Ловися перше мов пручалась,<br />
А послі мов угамовалась,<br />
І їй буцім Еней сказав:</p>

<div>




</div>

<p>«Лависю, милеє кохання!<br />
Ти бачиш, як тебе люблю;<br />
Нащо се наше женихання,<br />
Коли тебе навік гублю?<br />
Рутулець Турн тебе вже свата,<br />
За ним, бач, тягне і Амата,<br />
І ти в йому находиш смак.<br />
До кого хіть ти більшу маєш,<br />
Скажи, кого з нас вибираєш?<br />
Нехай я згину, неборак!»</p>
<p>«Живи, Енеєчку мій милий, —<br />
Царівна сей дала одвіт, —<br />
Для мене завжди Турн остилий,<br />
Очам моїм один ти світ!<br />
Тебе коли я не побачу,<br />
То день той і годину трачу,<br />
Моє ти щастя, животи;<br />
Турн швидше нагло околіє,<br />
Ніж, дурень, мною завладіє,<br />
Я вся — твоя, і пан мій — ти!»</p>
<p>Тут Турн без пам’яті схватився,<br />
Стояв, як в землю вритий стовп;<br />
Од злості з хмелю ввесь трусився<br />
І сна од яву не розчовп:<br />
«Кого? — мене! і хто? — троянець!<br />
Голяк, втікач, приплентач, ланець!<br />
Звести? Лавинію однять?<br />
Не князь я! — гірше шмаровоза,<br />
І дам собі урізать носа,<br />
Коли Еней Латину зять.</p>
<p>Ловися шмат не для харциза,<br />
Який пройдисвіт єсть Еней;<br />
А то — і ти, голубко сиза,<br />
Ізгинеш од руки моєй!<br />
Я всіх поставлю вверх ногами,<br />
Не подарую вас душами,<br />
А більш Енею докажу.<br />
Латина же, старого діда,<br />
Прижму незгірше, як сусіда,<br />
На кіл Амату посаджу».</p>
<p>І зараз лист послав к Енею,<br />
Щоб вийшов битись сам на сам,<br />
Помірявсь силою своєю,<br />
Достав од Турна по усам;<br />
Хоть на киї, хоть кулаками<br />
Поштурхатись попід боками<br />
Або побитись і на смерть.<br />
А также пхнув він драгомана<br />
І до латинського султана,<br />
Щоб і сьому мордаси втерть.</p>
<p>Яхидна фурія раденька,<br />
Що по її все діло йшло;<br />
До людських бід вона швиденька,<br />
І горе миле їй було.<br />
Махнула швидко до троянців,<br />
Щоб сих латинських постоянців<br />
По-своєму осатанить.<br />
Тогді троянці всі з хортами<br />
Збирались їхать за зайцями,<br />
Князька свого повеселить.</p>
<p>Но «горе грішникові сущу, —<br />
Так київський скубент сказав, —<br />
Благих діл вовся не імущу!»<br />
Хто божії судьби пізнав?<br />
Хто де не дума — там ночує,<br />
Хотів де бігти — там гальмує.<br />
Так грішними судьба вертить!<br />
Троянці сами то пізнали,<br />
З малою речі пострадали,<br />
Як то читатель сам уздрить.</p>
<p>Поблизь троянська кочовання<br />
Був на одльоті хуторок,<br />
Було в нім щупле будовання,<br />
Ставок був, гребля і садок.<br />
Жила Аматина там нянька,<br />
Не знаю, жінка чи панянка,<br />
А знаю, що була стара,<br />
Скупа, і зла, і воркотуха,<br />
Наушниця і щебетуха,<br />
Давала чиншу до двора.</p>
<p>Ковбас десятків з три Латину,<br />
Лавинії к Петру мандрик,<br />
Аматі в тиждень по алтину,<br />
Три хунти воску на ставник;<br />
Льняної пряжі три півмітки,<br />
Серпанків вісім на намітки<br />
І двісті валяних ґнотів.<br />
Латин од няньки наживався,<br />
Зате ж за няньку і вступався,<br />
За няньку хоть на ніж готів.</p>
<p>У няньки був біленький цуцик,<br />
Її він завжди забавляв;<br />
Не дуже простий — родом муцик,<br />
Носив поноску, танцьовав,<br />
І панії лизав од скуки<br />
Частенько ноги скрізь і руки,<br />
І тімениці вигризав.<br />
Царівна часто з ним ігралась,<br />
Сама цариця любовалась,<br />
А цар то часто годував.</p>
<p>Троянці, в роги затрубивши,<br />
Пустили гончих в чагарі,<br />
Кругом болото обступивши,<br />
Бичами ляскали псарі;<br />
Як тілько гончі заганяли,<br />
Загавкали, заскавучали,<br />
То муцик, вирвавшись надвір,<br />
На голос гончих одізвався,<br />
Чмихнув, завив, до них помчався.<br />
Стременний думав, що то звір.</p>
<p>«Атю його! гуджа! — і крикнув,<br />
І з свори поспускав хортів;<br />
Тут муцик до землі прилипнув<br />
І дух від ляку затаїв;<br />
Но пси, сонюхавшись, доспіли,<br />
Шарпнула муцика, із’їли<br />
І посмоктали кісточки.<br />
Як вість така дійшла до няньки,<br />
То очі вип’яла, як баньки,<br />
А з носа спали і очки.</p>
<p>Осатаніла вража баба<br />
І крикнула, як на живіт,<br />
Зробилась зараз дуже слаба,<br />
Холодний показався піт,<br />
Порвали маточні припадки,<br />
Істерика і лихорадки,<br />
І спазми жили потягли;<br />
Під ніс їй клали асафету<br />
І теплую на пуп сервету,<br />
Іще клістир з ромну дали.</p>
<p>Як тілько к пам’яті вернулась,<br />
То зараз галас підняла;<br />
До неї челядь вся сунулась<br />
Для дива, як ввесь світ кляла;<br />
Потім, схвативши головешку<br />
І вибравшись на добру стежку,<br />
Чкурнула просто до троян;<br />
Всі курені їх попалити,<br />
Енея заколоть, побити<br />
І всіх троянських бусурман.</p>
<p>За нею челядь покотила,<br />
Схвативши хто що запопав:<br />
Кухарка чаплію вхопила,<br />
Лакій тарілками шпурляв;<br />
З рублем там прачка храбровала,<br />
З дійницей ричка наступала.<br />
Гуменний з ціпом скрізь совавсь,<br />
Тут рота косарів з гребцями<br />
Йшла битись з косами, з граблями.<br />
Ніхто од бою не цуравсь.</p>
<p>Но у троянського народу<br />
За шаг алтина не проси:<br />
Хто москаля об’їхав зроду?<br />
А займеш — ноги унеси.<br />
Завзятого троянці кшталту,<br />
Не струсять нічийого ґвалту<br />
І носа хоть кому утруть;<br />
І няньчину всю рать розбили —<br />
Скалічили, розпотрошили<br />
І всіх в тісний загнали кут.</p>
<p>В сіє-то нещасливе врем’я<br />
І в самий штурхобочний бой,<br />
Троянське і латинське плем’я<br />
Як умивалося мазкой,<br />
Прибіг гінець з письмом к Латину,<br />
Нерадосну привіз новину,<br />
Князь Турн йому війну писав;<br />
Не в пир, бач, запрошав напитись,<br />
А в поле визивав побитись;<br />
Гінець і на словах додав:</p>
<p>Щарю Латине неправдивий!<br />
Ти слово царськеє зламав;<br />
Зате узол дружелюбивий<br />
Навіки з Турном розірвав.<br />
Од Турна шмат той однімаєш<br />
І в рот Енеєві соваєш.<br />
Що Турнові сам обіщав.<br />
Виходь же завтра навкулачки,<br />
Відтіль полізеш, мабуть, рачки,<br />
Бодай і лунь щоб не злизав».</p>
<p>Не так розсердиться добродій,<br />
Коли пан возний позов дасть;<br />
Не так лютує голий злодій,<br />
Коли немає що украсть;<br />
Як наш Латин тут розгнівився<br />
І на гінця сього озлився,<br />
Що губи з серця покусав.<br />
І тілько одповідь мав дати<br />
І гнів царський свій показати,<br />
Посол щоб Турнові сказав,</p>
<p>Як виглянув в вікно зненацька,<br />
Прийшов Латин в великий страх;<br />
Побачив люду скрізь багацько<br />
По улицях і всіх кутках.<br />
Латинці перлися товпами,<br />
Шпурляли вгору всі шапками,<br />
Кричали вголос на ввесь рот:<br />
«Війна! Війна! Проти троянців!<br />
Ми всіх Енеєвих поганців<br />
Поб’єм, — іскореним їх род».</p>
<p>Латин старий був не рубака<br />
І воюватись не любив.<br />
Од слова «смерть» він, неборака,<br />
Був без душі і мов не жив.<br />
Він стичку тілько мав на ліжку,<br />
Аматі як не грав під ніжку,<br />
І то тогді, як підтоптавсь;<br />
Без того ж завжди був тихенький,<br />
Як всякий дід старий, слабенький.<br />
В чужеє діло не мішавсь.</p>
<p>Латин, і серцем, і душею<br />
Далекий бувши од війни,<br />
Зібравшись з мудростю своєю,<br />
Щоб не попастись в кайдани,<br />
Зізвав к собі панів вельможних,<br />
Старих, чиновних і заможних,<br />
Которих ради слухав сам;<br />
І виславши геть-преч Амату,<br />
Завів їх всіх в свою ківнату,<br />
Таку сказав річ старшинам:</p>
<p>«Чи ви од чаду, чи з похмілля?<br />
Чи чорт за душу удряпнув?<br />
Чи напились дурного зілля,<br />
Чи глузд за розум завернув?<br />
Скажіть, з чого війна взялася?<br />
З чого ся мисль вам приплелася?<br />
Коли я тішився війной?<br />
Не звір я — людську кров пролити,<br />
І не харциз, людей щоб бити.<br />
Для мене гидкий всякий бой.</p>
<p>І як війну вести без збруї,<br />
Без війська, хліба, без гармат,<br />
Без грошей?.. Голови ви буї!<br />
Який вас обезглуздив кат?<br />
Хто буде з вас провіянтмейстер<br />
Або хто буде кригсцальмейстер,<br />
Кому казну повірю я?<br />
Не дуже хочете ви битись,<br />
А тілько хочете нажитись,<br />
І буде все біда моя.</p>
<p>Коли сверблять із вас у кого<br />
Чи спина, ребра чи боки;<br />
Нащо просити вам чужого?<br />
Мої великі кулаки<br />
Почешуть ребра вам і спину;<br />
Коли ж то мало, я дубину<br />
Готов на ребрах сокрушить.<br />
Служить вам рад малахаями,<br />
Різками, кнуттям і киями,<br />
Щоб жар воєнний потушить.</p>
<p>Покиньте ж се дурне юнацтво<br />
І розійдіться по домах,<br />
Панове виборне боярство;<br />
А про війну і в головах<br />
Собі ніколи не кладіте,<br />
А мовчки в запічках сидіте,<br />
Розгадуйте, що їсть і пить.<br />
Хто ж о війні проговориться<br />
Або кому війна присниться,<br />
Тому дам чортзна-що робить».</p>
<p>Сказавши се, махнув рукою<br />
І зараз сам пішов з ківнат<br />
Бундючно-грізною ходою,<br />
Що всякий був собі не рад.<br />
Пристиджені його вельможі<br />
На йолопів були похожі,<br />
Ніхто з уст пари не пустив.<br />
Не швидко бідні схаменулись<br />
І в ратуш підтюпцем сунулись,<br />
Уже як вечір наступив.</p>
<p>Тут думу довгую держали,<br />
І всяк компоновав своє,<br />
І вголос грімко закричали,<br />
Що на Латина всяк плює<br />
І на грозьбу не уважає,<br />
Війну з Енеєм починає,<br />
Щоб некрут зараз набирать;<br />
І не просить щоб у Латина<br />
З казни його ані алтина,<br />
Боярські гроші шафовать.</p>
<p>І так Латинь заворушилась,<br />
Задумав всяк побить троян;<br />
Від кіль та храбрість уродилась<br />
Против Енеєвих прочан?<br />
Вельможі царство збунтовали,<br />
Против царя всіх наущали;<br />
Вельможі! лихо буде вам.<br />
Вельможі! хто царя не слуха,<br />
Таким обрізать ніс і уха<br />
І в руки всіх оддать катам.</p>
<p>О музо, панночко Парнаська!<br />
Спустись до мене на часок;<br />
Нехай твоя научить ласка,<br />
Нехай твій шепчеть голосок,<br />
Латинь к війні як знаряджалась,<br />
Як армія їх набиралась,<br />
Який порядок в війську був;<br />
Всі опиши мундири, збрую<br />
І казку мні скажи такую,<br />
Якой іще ніхто не чув.</p>
<p>Бояри вмиг скомпоновали,<br />
На аркуш маніхвест, кругом,<br />
По всіх повітах розіслали,<br />
Щоб військо йшло під коругов;<br />
Щоб голови всі обголяли,<br />
Чуприни довгі оставляли,<br />
А ус в півлокоть би тирчав;<br />
Щоб сала і пшона набрали,<br />
Щоб сухарів понапікали,<br />
Щоб ложку, казанок всяк мав.</p>
<p>Все військо зараз розписали<br />
По разним сотням, по полкам,<br />
Полковників понаставляли,<br />
Дали патенти сотникам.<br />
По городам всяк полк назвався.<br />
По шапці всякий розличався,<br />
Вписали військо під ранжир;<br />
Пошили сині всім жупани,<br />
Наспід же білії каптани, —<br />
Щоб був козак, а не мугир.</p>
<p>В полки людей розпреділивши,<br />
І по кватирям розвели,<br />
І, всіх в мундири, нарадивши,<br />
К присязі зараз привели,<br />
На конях сотники финтили,<br />
Хорунжі усики крутили,<br />
Кабаку нюхав асаул;<br />
Урядники з атаманами<br />
Новими чванились шапками,<br />
І ратник всякий губу дув.</p>
<p>Так вічной пам’яті бувало<br />
У нас в Гетьманщині колись,<br />
Так просто військо шиковало,<br />
Не знавши: стій, не шевелись;<br />
Так славнії полки козацькі<br />
Лубенський, Гадяцький, Полтавський<br />
В шапках, було, як мак, цвітуть.<br />
Як грянуть, сотнями ударять,<br />
Перед себе списи наставлять,<br />
То мов мітлою все метуть.</p>
<p>Було тут військо волонтирі,<br />
То всяких юрбиця людей,<br />
Мов запорожці-чуприндирі,<br />
Що їх не втне і Асмодей.<br />
Воно так, бачиш, і негарне,<br />
Як кажуть-то — не регулярне,<br />
Та до війни самий злий гад:<br />
Чи вкрасти що, язик достати,<br />
Кого живцем чи обідрати,<br />
Ні сто не вдержать їх гармат.</p>
<p>Для сильной армії своєї<br />
Рушниць, мушкетів, оружжин<br />
Наклали повні гамазеї,<br />
Гвинтівок, фузій без пружин,<br />
Булдимок, флинт і яничарок.<br />
А в особливий закамарок<br />
Списів, пік, ратищ, гаківниць.<br />
Були тут страшнії гармати,<br />
Од вистрілу дрижали хати,<br />
А пушкарі то клались ниць.</p>
<p>Жлукта і улики на пушки<br />
Робить галили на захват;<br />
Днища, оснівниці, ветушки<br />
На принадлежность приправлять.<br />
Нужда перемінить закони!<br />
Квачі, помела, макогони<br />
В пушкарське відомство пішли;<br />
Колеса, бендюги і кари<br />
І самії церковні мари<br />
В депо пушкарськеє тягли.</p>
<p>Держась воєнного обряду,<br />
Готовили заздалегідь<br />
Багацько всякого снаряду,<br />
Що сумно аж було глядіть.<br />
Для куль — то галушки сушили,<br />
А бомб — то з глини наліпили,<br />
А слив солоних — для картеч;<br />
Для щитів ночви припасали,<br />
І дна із діжок вибивали,<br />
І приправляли всім до плеч.</p>
<p>Не мали палашів, ні шабель,<br />
У них, бач, Тули не було;<br />
Не шаблею ж убит і Авель,<br />
Поліно смерть йому дало.<br />
Соснові копистки стругали<br />
І до боків поначепляли<br />
На валяних вірьовочках;<br />
Із лик плетені козубеньки,<br />
З якими ходять по опеньки,<br />
Були, мов суми, на плечах.</p>
<p>Як амуницю спорядили<br />
І насушили сухарів,<br />
На сало кабанів набили,<br />
Взяли подимне од дворів;<br />
Як підсусідків розписали<br />
І виборних поназначали,<br />
Хто тяглий, кінний, хто же піш,<br />
За себе хто, хто на підставу,<br />
В якеє військо, сотню, лаву,<br />
Порядок як завівсь незгірш:</p>
<p>Тогді ну військо муштровати,<br />
Учить мушкетний артикул,<br />
Вперед як ногу викидати,<br />
Ушкварить як на калавур.<br />
Коли пішком-то марш шульгою,<br />
Коли верхом — гляди ж, правою,<br />
Щоб шкапа скочила вперед.<br />
Такеє ратнеє фіглярство<br />
Було у них за регулярство<br />
І все Енеєві на вред.</p>
<p>Мов посполитеє рушення<br />
Латина в царстві началось,<br />
Повсюдна муштра та учення,<br />
Все за жолнірство прийнялось.<br />
Дівки на прутах роз’їжджали,<br />
Ціпками хлопців муштровали,<br />
Старі ж учились кидать в ціль.<br />
А баб старих на піч саджали<br />
І на печі їх штурмовали,<br />
Бач, для баталїї в примір.</p>
<p>Були латинці дружні люди<br />
І воюватись мали хіть,<br />
Не всі з добра, хто од причуди,<br />
Щоб битися, то рад летіть.<br />
З гаряча часу, перші три дні,<br />
Зносили всяке збіжжя, злидні<br />
І оддавали все на рать:<br />
Посуду, хліб, одежу, гроші<br />
Своєй отчизни для сторожі,<br />
Що не було де і дівать.</p>
<p>Се поралася так Амата,<br />
К війні латинців підвела;<br />
Смутна була для неї хата,<br />
На улиці все і жила.<br />
Жінки з Аматою з’єднались,<br />
По всьому городу таскались<br />
І підмовляли воювать.<br />
Робили з Турном шури-мури<br />
І затялись, хоть вон із шкури,<br />
Енеєві дочки не дать.</p>
<p>Коли жінки де замішались,<br />
І їм ворочати дадуть;<br />
Коли з розказами втаскались<br />
Та пхикання ще додадуть,<br />
Прощайсь навік тогді з порядком,<br />
Пішло все к чорту неоглядком,<br />
Жінки поставлять на своє!<br />
Жінки! Коли б ви більше їли,<br />
А менш пащиковать уміли,<br />
Були б в раю ви за сіє.</p>
<p>Як Турн біснується, лютує,<br />
В сусідні царства шле послів,<br />
Чи хто із них не порятує<br />
Против троянських злих синів;<br />
Коли Латин од поєдинків<br />
Сховавсь під спід своїх будинків<br />
І ждав, що буде за кінець;<br />
Коли Юнона скрізь літає,<br />
Всіх на Енея навертає<br />
Весільний збить з його вінець, —</p>
<p>Гуде в Латії дзвін віщовий<br />
І гасло всім к війні дає,<br />
Щоб всяк латинець був готовий<br />
К війні, в яку їх злость веде.<br />
Там крик, тут галас, там клепало,<br />
Тісниться люд, і все тріщало.<br />
Війна в кровавих ризах тут;<br />
За нею рани, смерть, увіччя,<br />
Безбожность і безчоловіччя<br />
Хвіст мантії її несуть.</p>
<p>Була в Латії синагога,<br />
Збудована за давніх літ<br />
Для Януса, сердита бога,<br />
Которий дивних був приміт:<br />
Він мав на голові дві тварі,<br />
Чи гарнії були, чи харі,<br />
Об тім Вергілій сам мовчить;<br />
Но в мирне врем’я запирався,<br />
Коли ж із храма показався,<br />
Якраз війна і закипить.</p>
<p>По дзвону вся латинь сунула,<br />
До храма з криком всі неслись,<br />
І навстяж двері одімкнула,<br />
І Янус вибіг, як харциз.<br />
Воєнна буря закрутила,<br />
Латинське серце замутила,<br />
Завзятость всякого бере;<br />
«Війни, війни!» — кричать, бажають,<br />
Пекельним пламенем палають<br />
І молодеє, і старе.</p>
<p>Латинці військо хоть зібрали,<br />
Та треба ж війську должносних,<br />
Які б на щотах класти знали,<br />
Які письменнійші із них.<br />
Уже ж се мусить всякий знати,<br />
Що військо треба харчовати<br />
І воїн без вина — хом’як.<br />
Без битой голої копійки,<br />
Без сей прелесниці-злодійки<br />
Не можна воювать ніяк.</p>
<p>Були златії дні Астреї,<br />
І славний був тогді народ;<br />
Міняйлів брали в казначеї,<br />
А фіглярі писали щот,<br />
К роздачі порції — обтекар;<br />
Картьожник — хлібний добрий пекар,<br />
Гевальдигером — був шинкар,<br />
Вожатими — сліпці, каліки,<br />
Ораторами — недоріки,<br />
Шпигоном — з церкви паламар.</p>
<p>Всього не можна описати,<br />
В Латії що тогді було,<br />
Уже зволялися читати,<br />
Що в голові у них гуло.<br />
К війні хватались, поспішались,<br />
І сами о світі не знались,<br />
І все робили назворот;<br />
Що строїть треба, те ламали,<br />
Що треба кинуть, те ховали,<br />
Що класть в кишеню, клали в рот.</p>
<p>Нехай турбуються латинці,<br />
Готовляться против троян,<br />
Нехай видумують гостинці<br />
Енею нашому в із’ян.<br />
Загляньмо, Турн що коверзує,<br />
Троянцям рать яку готує,<br />
Бо Турн і сам дзіндзівер-зух!<br />
Коли чи п’є — не проливає,<br />
Коли чи б’є — то вже влучає,<br />
Йому людей давить, як мух!</p>
<p>Та й видно, що не був в зневазі,<br />
Бо всі сусідні корольки<br />
По просьбі, мовби по приказі,<br />
Позапаляючи люльки,<br />
Пішли в поход з своїм народом,<br />
З начинням, потрухом і плодом,<br />
Щоб Турнові допомагать:<br />
Не дать Енеєві женитись,<br />
Не дать в Латії поселитись,<br />
К чортам енейців всіх послать.</p>
<p>Не хмара сонце заступила,<br />
Не вихор порохом вертить.<br />
Не галич чорна поле вкрила,<br />
Не буйний вітер се шумить:<br />
Се військо йде всіма шляхами,<br />
Се ратне брязкотить збруями,<br />
В Ардею-город поспіша.<br />
Стовп пороху під небо в’ється,<br />
Сама земля, здається, гнеться;<br />
Енею! Де тепер душа?</p>
<p>Мезентій наперед тірренський<br />
Пред страшним воїнством гряде, —<br />
Було, полковник так Лубенський<br />
Колись к Полтаві полк веде,<br />
Під земляні полтавські вали<br />
(Де шведи голови поклали),<br />
Полтаву-матушку спасать;<br />
Пропали шведи тут, прочвари,<br />
Пропав і вал — а булевари<br />
Досталось нам тепер топтать.</p>
<p>За сим на бендюгах плететься<br />
Байстрюк Авентій-попадич,<br />
З своєю челяддю ведеться,<br />
Як з блюдолизами панич.<br />
Знакомого він пана внучок,<br />
Добродій песиків і сучок<br />
І лошаків мінять охоч.<br />
Авентій був розбійник з пупку,<br />
Всіх тормошив, валяв на купку,<br />
Дивився бісом, гадом, сторч.</p>
<p>Тут військо кіннеє валилось<br />
І дуже руччеє було;<br />
Отаман звався Покотиллос,<br />
А асаул Караспуло.<br />
Се гречеськії проскіноси,<br />
Із Біломор’я все пендоси,<br />
З Мореа, Дельга, Кефалос;<br />
Везли з собою лагомини,<br />
Оливу, мило, риж, маслини,<br />
І капама, кебаб калос.</p>
<p>Цекул, пренестський коваленко,<br />
В Латію з військом также пхавсь,<br />
Так Сагайдачний з Дорошенком<br />
Козацьким військом величавсь.<br />
Один з бунчуком перед раттю,<br />
Позаду другий п’яну браттю<br />
Донським нагаєм підганяв.<br />
Рядочком їхали гарненько,<br />
З люльок тютюн тягли смачненько,<br />
А хто на конику куняв.</p>
<p>За сими плентавсь розбишака,<br />
Нептунів син, сподар Мезап,<br />
До бою був самий собака<br />
І лобом бився, так, мов цап.<br />
Боєць, ярун і задирака,<br />
Стрілець, кулачник і рубака,<br />
І дужий був з його хлопак;<br />
В виски, було, кому як впнеться,<br />
Той насухо не оддереться;<br />
Такий ляхам був Желізняк.</p>
<p>Другим шляхом, з другого боку,<br />
Агамемноненко Галес<br />
Летить, мов поспіша до сроку<br />
Або к воді гарячий пес;<br />
Веде орду велику, многу<br />
Рутульцеві на підпомогу;<br />
Тут люд був разних язиків:<br />
Були аврунці, сидицяне,<br />
Калесці і ситикуляне<br />
І всяких-разних козаків.</p>
<p>За сими панськая дитина,<br />
Тезейович пан Іполит, —<br />
Надута, горда, зла личина,<br />
З великим воїнством валить.<br />
Се був панич хороший, повний,<br />
Чорнявий, красний, сладкомовний,<br />
Що й мачуху був підкусив.<br />
‘Він не давав нікому спуску,<br />
Одних богинь мав на закуску,<br />
Брав часто там, де не просив.</p>
<p>Не можна, далебі, злічити,<br />
Які народи тут плелись,<br />
І на папір сей положити,<br />
Як, з ким, коли, відкіль взялись.<br />
Вергілій, бач, не нам був рівня,<br />
А видно, що начухав тім’я,<br />
Поки дрібненько описав.<br />
Були рутульці і сіканці,<br />
Аргавці, лабики, сакранці,<br />
Були такі, що враг їх зна.</p>
<p>Тут ще наїзниця скакала<br />
І військо немале вела,<br />
Собою всіх людей лякала<br />
І все, мов помелом, мела;<br />
Ся звалась діва-цар Камілла,<br />
До пупа жінка, там — кобила,<br />
Кобилячу всю мала стать:<br />
Чотири ноги, хвіст з прикладом,<br />
Хвостом моргала, била задом,<br />
Могла і говорить, і ржать.</p>
<p>Коли чував хто о Полкані,<br />
То це була його сестра:<br />
Найбільш блукали по Кубані,<br />
А рід їх вийшов з-за Дністра.<br />
Камілла — страшна войовниця,<br />
І знахурка, і чарівниця,<br />
І скора на бігу була;<br />
Чрез гори і річки плигала,<br />
Із лука мітко в ціль стріляла,<br />
Багацько крові пролила.</p>
<p>Така-то збірниця валилась,<br />
Енея щоб побити в пух;<br />
Уже Юнона де озлилась,<br />
То там запри кріпкенько дух.<br />
Жаль, жаль Енея-неборака,<br />
Коли його на міль, як рака,<br />
Зевес допустить посадить.<br />
Чи він ввильне од сей напасті,<br />
Побачимо те в п’ятой часті,<br />
Коли удасться змайстерить.</p>

<div></div>