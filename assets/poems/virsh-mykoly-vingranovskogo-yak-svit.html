<strong>Микола Вінграновський – Як світле сниво, як плавба…</strong>
<p>Як світле сниво, як плавба<br />
Легкої хмари, як левкої<br />
Вночі під хатою в спокої,<br />
Мені ти є, моя журба.</p>
<p>Ні, не журба. Ти не вона.<br />
Я знаю смак журби-зажури,<br />
Її єдині в світі мури,<br />
Коли ні висоти, ні дна.</p>

<div>




</div>

<p>Ти не вона. Ти є мій сум.<br />
У миготливості щодення<br />
Ти є мені оте імення,<br />
Яке несу, не донесу.</p>
<p>І знов несу в твоєму слові,<br />
Як світле сниво, як плавбу,<br />
Як рух тієї ще любові,<br />
Що визнає лиш боротьбу…</p>
<p>Оце ти є мені. Отак.</p>
<p><em>1965</em></p>

<div></div>