<strong>Павло Мовчан – Земні дарунки </strong>
<p>В безтурботному дозвіллі<br />
день проходить… і життя…<br />
Райські яблука дозрілі<br />
рвеш без страху-каяття.<br />
Знехотя губами ловиш<br />
ягід китицю вабку<br />
і напоєм яблуковим<br />
(що в тоненькому струмку)<br />
спрагу втолюєш палку.<br />
Хто там копієм скородить<br />
перелоговий шпильок,<br />
урожайно йому вродить<br />
карлючиння та пісок.<br />
Він, дивак, того не знає,<br />
що вже простору немає:<br />
все з усього випливає,<br />
час спростовано давно.<br />
Є дозвілля і вино…<br />
Світ — немов діжа порожня,<br />
а розчина в ньому — ти,<br />
і з тобою все тотожне:<br />
порошина кожна — ти;<br />
сонце, зорі і світи —<br />
ти!<br />
Все постало з твого лона,<br />
тим-то щедро користай<br />
медом, сонцем, виногроном;<br />
повзай поповзом, літай,<br />
деревом рости розлого,<br />
падай каменем згори,<br />
глянь, по всіх-усіх дорогах —<br />
світ несе тобі дари:<br />
вовчі ягоди, крушину,<br />
синій камінь, блекоту,<br />
печерицю світло-синю,<br />
невимовну гіркоту.<br />
Рівне, гостре, кругле, гнуте,<br />
всі відтінки, кольори,<br />
повні пригорщі цикути —<br />
не замислюйся, бери!</p>

<div>




</div>

<p>***</p>

<div></div>