<strong>Василь Симоненко – Піч</strong>
<p>Лиже полум’я жовте черево,<br />
Важкувато сопе димар,<br />
Галасує від болю дерево,<br />
Піднімаючись димом до хмар.</p>
<p>Бубонять рогачі і кочерги —<br />
Щось пригадують з давнини,<br />
І чекають покірно черги<br />
Засмаглілі горшки й чавуни.</p>
<p>З тітки полум’я сон злизало,<br />
Тітка гладить рукою глек,<br />
Теплий ватяник зав’язала<br />
На застужений свій поперек.</p>
<p>Біга тітка із кухні в сіни,<br />
З-під повітки заносить дров —<br />
З них струмує жовтаво-синя<br />
Віковічна печаль дібров.</p>

<div>




</div>

<p>Звично грюкають мляві двері,<br />
Піч гуде і димить і світ —<br />
Скільки в пащу цій ненажері<br />
Тітка вкинула кращих літ!</p>
<p>Сновигають по зморшках думи,<br />
На щоках танцює вогонь,<br />
Сажа в’їлася чорним глумом<br />
У пелюстки її долонь.</p>
<p>Біля печі вона, мов бранець,<br />
Слугувала під шурх спідниць,<br />
Віддавала дівочий рум’янець<br />
Чистоті смачних паляниць…</p>
<p>Менше ми гіркоти нестимем,<br />
Стане ближчою наша мета,<br />
Як не будуть у небо димом<br />
Підніматись жіночі літа.</p>
<p><em>28.I.1962</em></p>

<div></div>