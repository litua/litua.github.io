<strong>Павло Мовчан – “В день молодого сонця, коли в росі трава…”</strong>
<p>В день молодого сонця, коли в росі трава<br />
й під голову лежачу вода не підплива,<br />
коли очима в’яжеш повітря у вузли,<br />
усі свої похибки безжально спопели.<br />
Свою умовну міру, якою міряв світ,<br />
усю свою зневіру, струмливий в жилах лід —<br />
усе відкинь, зречися, махни на все крилом<br />
і серце, наче списом, протни сухим стеблом,<br />
бо як же жити далі, якщо в тобі нема<br />
ні ґанджу, ні печалі, а чистота сама.</p>

<div>




</div>

<p>***</p>

<div></div>