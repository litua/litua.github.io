<strong>Максим Рильський – Спинилось літо на порозі…</strong>
<p>Спинилось літо на порозі<br />
І дише полум’ям на все,<br />
І грому гордого погрози<br />
Повітря стомлене несе.</p>

<div>




</div>

<p>Умиється зелене літо<br />
І засміється, як дитя, —<br />
Весни ж і весняного цвіту<br />
Чи я побачу вороття?</p>
<p>Чи весняні здійсняться мрії?<br />
Чи літо не обманить їх?<br />
Чи по степу їх не розвіє,<br />
Мов пух на вербах золотих?</p>
<p><em>1911—1918</em></p>

<div></div>