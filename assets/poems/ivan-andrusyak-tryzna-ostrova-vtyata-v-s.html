Іван Андрусяк – тризна острова втята в страх…<p>тризна острова втята в страх<br />
знову з бруньок вилазять оси<br />
і якийсь шолудивий птах<br />
у сокири подушне просить</p>
<p>знову корчаться дні слуті<br />
і жадота співає зрана<br />
аспараґуса чорну тінь<br />
під портретом ґудеріана</p>
<p>знову ялові павуки<br />
обзиваються на приманку<br />
консервованої руки<br />
що відчинена до світанку</p>

<div>




</div>

<p>знову губи вусатих ям<br />
заворушились вайлувато<br />
може завтра прийде саддам<br />
власні поминки святкувати</p>
<p>може завтра на голе дно<br />
ляжуть неводи або води<br />
може завтра а може згодом<br />
може зрештою<br />
все одно</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>