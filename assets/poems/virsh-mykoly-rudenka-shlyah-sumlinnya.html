<p>Моя душа — це світ з материками,<br />
Де серед гір снується сто доріг.<br />
Любив блукати я по них роками<br />
І душу від сліпих марнот беріг.</p>
<p>Я шанував людське самовладання<br />
І твердив, вірячи, що я — пророк:<br />
Поезія — це чисте споглядання<br />
Загадок неба, таїнства зірок.</p>
<p>Сягав поза сонця духовним оком,<br />
Вивчав говірку світла і пітьми.<br />
Та якось я помітив ненароком:<br />
Мій материк не вільний від тюрми.</p>
<p>Я втратив спокій в самоті й на людях,<br />
Мені боліло в полі і в гаю —<br />
Бо відчував: зробилось мулько в грудях,<br />
А дріт колючий в душу вп’явсь мою.</p>
<p>Я рвав умовностей лискучі шлеї —<br />
Хотів тюрму втопити у вині.<br />
Та марні спроби — не втекти від неї:<br />
Вона не поза мною, а в мені.</p>

<div>




</div>

<p>Тоді збагнув: ці загорожі й грати,<br />
Що будувались людям на біду,<br />
Зсередини належить зруйнувати —<br />
Для цього, тюрмо, сам тебе пройду.</p>
<p>І я пройшов. Де згорбившись,<br />
де плазом —<br />
Без просвітку, без ласки, без тепла.<br />
З ногами сам до себе в душу влазив —<br />
Вона для мене карцером була.</p>
<p>Гадав, що саме так я спокутую<br />
Той гріх, що, тюрмо, ти у світі є.<br />
І цим для себе спокій підготую:<br />
Сумління заспокоїться моє.</p>
<p>Та де там! Відпусти мене, проклята:<br />
Є в світі гори, води, комиші.<br />
Зненацька з сонця чую голос брата:<br />
За мурами твої товариші…</p>
<p>Моя душа — це світ з материками,<br />
Де серед гір снується сто доріг.<br />
Але мені лишилась під зірками<br />
Лиш та, що кличе на сумний поріг.</p>
<p><em>23.09.1986, Сибір</em></p>

<div></div>