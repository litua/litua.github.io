<strong>Антонич Богдан-Ігор – До музи</strong>
<p><strong>1</strong><br />
Навіщо ти прийшла до мене<br />
й застукала в вікно?<br />
Навіщо серце б’є шалене,<br />
а думка з ним водно.</p>
<p>Навіщо ти прийшла до мене,<br />
веселкою заблиснула в вікні?<br />
Навіщо серце ти шалене<br />
в ці безпросвітні будиш дні.<br />
<strong>2</strong><br />
Тисяча питаннів падає на наші уста,<br />
тисяча шляхів навхрест лягає нам під ноги,<br />
тисяча зірок свої вказує нам дороги,<br />
тисяча вогнів палає, й далі темінь пуста.</p>
<p>І не знаємо, як привітати дні, що грядуть,<br />
моряки сліпі на корабельній світа вежі.<br />
Музо, вигнана за дійсності вузької межі,<br />
чи загубиш у шляхів мільйоні ранішню путь.</p>

<div>




</div>

<p><strong>3</strong><br />
Я не потраплю, я не зможу, я не зможу<br />
для тебе<br />
вирізьблювати, мов діаманти, вірші,<br />
як дні кругом все гірші,<br />
все гірші.</p>
<p>Але я знаю: в цю хвилину непригожу<br />
небавом, може, навіть нині<br />
нараз тебе побачу в простої людини<br />
чині.</p>
<p><strong>4</strong><br />
Навіщо ти прийшла до мене<br />
й застукала в вікно?<br />
Навіщо серце б’є шалене,<br />
а думка з ним водно.</p>
<p>Навіщо ти прийшла до мене<br />
й застукала в вікно?<br />
Навіщо серце б’є шалене?<br />
А може, чує що воно.</p>

<div></div>