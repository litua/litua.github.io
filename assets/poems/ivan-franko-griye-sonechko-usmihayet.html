<strong>Іван Франко – «Гріє сонечко! Усміхається небо яснеє…»</strong>
<p>Гріє сонечко!<br />
Усміхається небо яснеє,<br />
Дзвонить пісеньку жайвороночок,<br />
Затонувши десь в бездні-глубіні<br />
Кришталевого океану…<br />
Встань,<br />
Встань, орачу! Вже прогули вітри.<br />
Проскрипів мороз, вже пройшла зима!<br />
Любо дихає воздух леготом;<br />
Мов у дівчини, що з сну будиться,<br />
В груді радісно б’єсь здоровая<br />
Молодая кров,<br />
Так і грудь землі диха-двигаєсь<br />
Силов дивною, оживущою.<br />
Встань, орачу, встань!<br />
Сій в щасливий час золоте зерно!<br />
З трепетом любві мати щирая<br />
Обійме його,<br />
Кров’ю теплою накормить його,<br />
Обережливо виростить його.<br />
Гей, брати! В кого серце чистеє,<br />
Руки сильнії, думка чесная, –<br />
Прокидайтеся!<br />
Встаньте, слухайте всемогущого<br />
Поклику весни!<br />
Сійте в головах думи вольнії,<br />
В серцях жадобу братолюбія,<br />
В грудях сміливість до великого<br />
Бою за добро, щастя й волю всіх!<br />
Сійте! На пухку, на живу ріллю<br />
Впадуть сімена думки вашої!</p>

<div>




</div>

<p>28 марта 1880</p>

<div></div>