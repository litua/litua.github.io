<strong>Мозолевський Борис – Портрет в червоному</strong>
<p>Я люблю тебе в червонім.<br />
Срібні чайки понад морем.<br />
Я люблю тебе в червонім! —<br />
Божевільний злет брови.<br />
У безобрійних зіницях<br />
Пролітають дикі коні,<br />
Пролітають над світами,<br />
Не торкаючись трави.</p>
<p>Я люблю тебе до скону! —<br />
Не вбивай мене червоним.<br />
Утопи мене навіки<br />
В зливі чорної коси.<br />
Над безмежними світами<br />
Пролітають дикі коні,<br />
І черлене листя з кленів<br />
Тихо пада навскоси.</p>
<p>Я люблю тебе в червонім,<br />
В грозовій пітьмі волосся!<br />
Мармурове тло обличчя.<br />
Кумачева сойка губ.<br />
Ти насправді зашарілась<br />
Чи мені лише здалося?<br />
Я люблю тебе в червонім! —<br />
Захисти мене від згуб.</p>
<p>Заведи мене таємно<br />
В той далекий сад ірпінський,<br />
Де в кущах палали ружі<br />
В сяйві місячної гри.<br />
Де на мене тихі очі<br />
Проливались, наче пісня,—<br />
Я люблю тебе в червонім! —<br />
Проведи мене з гори.</p>
<p>Пригадай, як у саду тім<br />
Кров’ю сходили порічки,<br />
Як вишнево губи шерхли<br />
В шалі злетів і ширянь!<br />
І повільно так світало,<br />
І туман вставав з-над річки.<br />
Плачем іволги над садом<br />
Малинова квітла рань.</p>

<div>




</div>

<p>Біля технікуму в лісі<br />
Між дубами голубими<br />
Жаром прискали суниці<br />
Під студентський волейбол.<br />
У вогні жовтогарячім<br />
Задихалась горобина.<br />
Білі руки на червонім<br />
Ворожили про любов…</p>
<p>Ні, не згадуй! Вже — минулось,<br />
Загубилося в торосах…<br />
Бачиш? — Вижив. І нівроку.<br />
Та колись іще хоч в сні<br />
Ти прийди до мене знову,<br />
Як тоді, простоволоса,<br />
В ярій сукні кумачевій,<br />
Посміхнись крізь сон мені.</p>
<p>Я люблю тебе в червонім!<br />
Золота облога перснів…<br />
Пальців пелюстки кармінні<br />
На тремтливім кришталі…<br />
Проведи мене до річки,<br />
Де вітряк на пагорб сперся.<br />
Я піду, і, наче круки,<br />
Відлетять мої жалі.</p>
<p>В бурштинове і черлене<br />
Ллється світло чесучеве.<br />
Що судилося згубити —<br />
Від вогню не вбережеш.<br />
Ти крізь дні мої проходиш,<br />
Наче вітер кумачевий,—<br />
Я люблю тебе в червонім,<br />
В чистім полум’ї пожеж!</p>
<p>Ти в червонім — наче канна!<br />
В білих айстрах скрипки плачуть.<br />
Пролітають сиві птиці<br />
Небом вічних кочувань.<br />
Ти проходиш? — Зупинися!!!<br />
Ще раз дай тебе побачить!<br />
Я люблю тебе в червонім!<br />
Не спиняйся… Прощавай.</p>

<div></div>