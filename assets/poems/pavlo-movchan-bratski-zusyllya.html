<strong>Павло Мовчан – Братські зусилля </strong>
<p>Ворота в небо знають тільки птиці,<br />
і погляд вгору можна не підносить.<br />
Знайшовши отвір в безвість у криниці,<br />
послухать можеш, як вода голосить…</p>
<p>Колись всім миром копана у полі<br />
і висвячена духом чудотворця,<br />
вона цвіла, мов крин, на видноколі,<br />
по цямрини налита небосонцем…</p>
<p>Вниз головою з лемешем на шиї<br />
жбурнули в неї ратая весною.<br />
Зусилля братські і ключі пташині<br />
заточкувались зіркою ясною.</p>

<div>




</div>

<p>Я хочу пити… спрага душу палить…<br />
Як розчинити в пам’яті всі згустки?<br />
Насаджений на промінь, як на палю,<br />
згорає розум, та навколо пустка.</p>
<p>Від смертних мук настояного крику<br />
криниця братська воду не очистить.<br />
Печаль глибока, забуття велике,<br />
не рознизати водяне намисто.</p>
<p>Підземний голос чути з того світу —<br />
шукають отвір мерехтливі очі.<br />
І кружеляю, мов млинок на вітрі,<br />
могила братська все частіш мелькоче…</p>
<p>***</p>

<div></div>