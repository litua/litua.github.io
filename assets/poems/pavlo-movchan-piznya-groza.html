<strong>Павло Мовчан – Пізня гроза </strong>
<p>Так далеко — ледве й видко,<br />
як грози сталева нитка<br />
пересновує туман,<br />
і луни щербатий злиток<br />
деренчить, мов тріслий дзбан.<br />
Так далеко, що й не чути<br />
крапель, спійманих відром.<br />
Біла марля, чорна сутінь<br />
пеленають круглий рот…<br />
Дихай, дихай крізь весь простір,<br />
крізь набряклу криком повсть…<br />
Бовваніє час навпроти…<br />
крізь туман іде навпрост?<br />
І несе він, мабуть, м’яту —<br />
відсвіжити всі чуття,<br />
і полотна непочаті,<br />
щоб сповить твоє життя.<br />
Він несе тягар важенний —<br />
в роті вічності ковток,<br />
вдмуха він тобі в легені<br />
синє полум’я квіток.<br />
І, роздмухавши задуху,<br />
наче вогнище в грозу,<br />
подарує на потуху<br />
ще й перлинясту сльозу.</p>

<div>




</div>

<p>***</p>

<div></div>