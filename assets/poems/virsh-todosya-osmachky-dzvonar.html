<strong>Тодось Осьмачка – Дзвонар</strong>
<p>Ох, недоле моя чорнопера,<br />
відведи від моєї душі<br />
кожну діву, що любить озера<br />
і дзеркала, мов води в глуші,</p>
<p>бо вона відчуватиме й шкуру<br />
у фрізера, що робить і зиск<br />
і на нігтях жарінь манікюру,<br />
гарячішу за сонячний блиск.</p>
<p>Бо вона на кожнісінький дотик<br />
його пальців, голодних на гріх,<br />
розтулятиме радісно ротик<br />
у лукаво-схвильований сміх.</p>
<p>І якщо він над нею, хиткою,<br />
враз нахилить обличчя бліде,<br />
то придавлені груди косою<br />
і вона йому теж підведе.</p>
<p>І накрутить він їй, мов купчисі,<br />
повно в пахощах кучерів знов,<br />
щоб на чорнім золоченім плисі<br />
аж по перса шуміла любов.</p>

<div>




</div>

<p>І нещасний уже ти навіки,<br />
коли любка твоя молода<br />
задивляється в плеса та в ріки<br />
і в дзеркала такі, мов вода…</p>
<p>Куди й день заглядає понурий,<br />
а вночі зоряниці рясні,<br />
і рожеві, мов жар, манікюри,<br />
і блискучі, мов зорі, персні…</p>
<p>І тобі залишиться благати,<br />
мій поете, лише дзвонаря,<br />
щоб у дзвони, неначе в гармати,<br />
калатав, доки зійде зоря…</p>
<p>Щоб у серці твоїм він пожежу<br />
погасив без води і сльоти,<br />
взявши стежку у Бога найлегшу<br />
для зідхань та плачу й самоти…</p>
<p>Бо її погасити вже, звісно,<br />
не подужають жодні моря,<br />
що лунатимуть голосно й грізно<br />
із дзвіниці вночі в дзвонаря…</p>
<p>Бо і в його краплинки на віях<br />
осяватимуть душу до дна:<br />
що і вічність і сон — це стихія<br />
від віків нерозлучна й одна!</p>

<div></div>