<strong>Павло Мовчан – Зустріч </strong>
<p>Чому ти, пташино, тривожишся дарма?<br />
Ось зараз я рушу і тінь потягну.<br />
Збігають, мов креда з стіни, усі фарби<br />
з очей, і чути тривогу лише голосну.<br />
Не скоїлось ще, та лихо вже чути,<br />
о, як розминутися, пташечко, з ним?<br />
Хоч світло іще, але крадеться сутінь,<br />
вогню ще не видно — гірчавіє дим.<br />
Хоч прузлик пряде свою нить в конюшині,<br />
себе заколисує співом струмок,<br />
та серце вже чує холодну годину<br />
і пада під ноги пожовклий листок.<br />
І навіть бур’ян сам у себе тікає,<br />
у сім’я зав’язує пам’ять і дух.<br />
І вже гайвороння, зібравшись у зграю,<br />
кричить і прощальний заточує круг.<br />
Та ніби від сну так на серці святково,<br />
хоч те, чого праглось, — іще не забулось.<br />
Не ти вибирав собі долю свідомо,<br />
а ти тільки й знаєш, що ти — це не хтось.<br />
І що зачерпнеш із колодязя часу,<br />
те й буде по жилах твоїх струмувать.<br />
Рукою махни на прощання тій птасі,<br />
що знає, як далі їй жить і співать.</p>

<div>




</div>

<p>***</p>

<div></div>