Олек Ніколассон – Cтабілізуй життя, влаштуйся в офіс…<p>стабілізуй життя, влаштуйся в офіс,<br />
заведи сім’ю – тобі вже двадцять.<br />
назавжди затям:<br />
важливий – спокій,<br />
тебе не вб’ють, якщо битви сняться.<br />
відречись від мрій,<br />
припини писати –<br />
на хліб і сіль цим не заробиш.<br />
багато пий.<br />
в анонімних чатах виливай біль черговому роботу.<br />
видирай очі за жирний кусень.<br />
відкладай на тачку і на квартиру.<br />
зроби своєю мантрою успіх.<br />
не відсвічуй –<br />
значить, зробися сірим.<br />
розплануй майбутнє, окресли простір,<br />
твоя ойкумена – це три квартали.<br />
мрій<br />
бути<br />
великим босом,<br />
але безіменно працюй далі.</p>

<div>




</div>

<p>і витяжка мандрагори,<br />
залита в горло,<br />
не врятує –<br />
отрута швидка, як Наскар.<br />
Смеагол після того стає Горлумом,<br />
як почне молитись на свій скарб.</p>
<p>…вранці – ананасовий сік та тости,<br />
вчорашня газета, стаття про викиди…<br />
бранці вважають себе гостями,<br />
доки не виявлять відсутність виходу.</p>
<p>автор: <strong>Ніколассон</strong></p>
<p></p>

<div></div>