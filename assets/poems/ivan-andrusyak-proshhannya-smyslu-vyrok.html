Іван Андрусяк – прощання смислу – вирок і пророцтво…<p>прощання смислу — вирок і пророцтво<br />
словам не доторкнутися до слів<br />
допоки губи вимочивши оцтом<br />
не заговориш: істина — в землі</p>
<p>її прозорих крил тонка рослина<br />
ще проростає зрошена в собі<br />
а ти живеш допоки біль нахлине<br />
прокинешся — на те вона і біль</p>

<div>




</div>

<p>і погляду розтуленим огромом<br />
зриваєш листя кроплених дощів<br />
не знаючи що справжній шлях додому<br />
розрубаний дрімає на мечі</p>
<p>і крила що спираються на крила<br />
і люди що волають до людей<br />
і де на світі є остання сила<br />
яка веде куди вона веде…</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>