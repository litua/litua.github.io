<strong>Павло Мовчан – “Обертається свято життя в сумування…” </strong>
<p>Обертається свято життя в сумування:<br />
над розпалищем тіла сумує душа.<br />
Кожен день може бути останнім,<br />
а ти думав, що вічне тривання,<br />
і чекав за смерканням світання,<br />
і тому час свій сипав з ковша.<br />
В плюсклій думці себе відшукати<br />
ти не годен, бо й пам’ять пуста.<br />
З усіх слів найзбагненніше — мати,<br />
найкволіша рука вузлувата,<br />
найвразливіше серце щербате,<br />
найнадійніші плечі хреста.<br />
Каламутиться зір відчужілий<br />
і не хоче себе розпізнать<br />
у руїнах колишнього тіла,<br />
що жада не безсмерття — похмілля.<br />
Лиш з очей, вже давно спорожнілих,<br />
ще не змито небесну печать.<br />
І, обернені пильно у себе,<br />
вони бачать краплинку живу<br />
у дуплинні, у зцямрених ребрах,<br />
краплю світла, краплиночку неба,<br />
що згорнулась, мов іскра, мов звук.<br />
І забуто всі свята, печалі,<br />
сльози, радість, і кпини, і гнів,<br />
авеню, парки, лавки, вокзали;<br />
притабанив сюди, тут відчалив,<br />
за щокою лиш гумка, як сало,<br />
а на серці — що кривди, що слів…<br />
Все зійшло, як сніги, відгоріло.<br />
Ось скампиця, газета, ціпок.<br />
Ой навіщо душі тлінне тіло,<br />
лучче б вільно у небо летіла,<br />
як у простір відкритий сніжок.</p>

<div>




</div>

<p>***</p>

<div></div>