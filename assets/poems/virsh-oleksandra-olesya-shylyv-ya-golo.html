<strong>Олександр Олесь – “Схилив я голову і йду поволі…”</strong>
<p>Схилив я голову і йду поволі<br />
Дрімучим лісом в самоті.<br />
Навколо осінь. Надо мною<br />
Кружляють квіти золоті.</p>
<p>Безмірна тиша. Спів веселий<br />
Давно-давно помалу стих,<br />
Як пісня матері моєї,<br />
Як гомін друзів молодих.</p>

<div>




</div>

<p>Іду… Усім чужий, далекий…<br />
Ніхто не скаже: “Брате мій!”<br />
Ніхто руки мені не стисне<br />
В землі холодній і німій.</p>
<p>І коли я впаду безсилий,<br />
Ніхто не спиниться йдучи,<br />
Хіба що вітер полудневий<br />
Крилом пригріє летючи.</p>

<div></div>