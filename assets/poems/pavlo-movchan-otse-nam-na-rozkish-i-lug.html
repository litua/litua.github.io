<strong>Павло Мовчан – “Оце нам на розкіш і луг, при лузі вільшина…” </strong>
<p>Оце нам на розкіш і луг, при лузі вільшина,<br />
і голка води, і тепла горошина.<br />
Оце нам на наше обшир’я зрожевлені яблука сміху,<br />
і слово, дароване всім на утіху.<br />
Джмелі нам куйовдять волосся,<br />
ядуху роздмухують, небо дірявлять, як пемзу,<br />
бо солоддю зірок воно узялося —<br />
крило мерехтить гостролезо.<br />
В зеленому гудинні бродимо ми, мов комахи,<br />
піснями рясними родимо влітку, як птахи.<br />
Які ж ми багаті:<br />
століття, як соти стоять непочаті,<br />
а там, поза склом,<br />
поза рівнем припливів, відпливів, —<br />
квітки однослівні і барви щасливі,<br />
золочені сонцем, оздоблені сонцем,<br />
підведені сонцем, облиті,<br />
і лікті, і спини, і голови миті.<br />
А в головах — що то за клопіт, що за морока:<br />
обчислювать, звідки це сяйво й допоки,<br />
вимірювать подих в легенях,<br />
виважувать радість у жменях…<br />
А може, на краще<br />
котить горошину тепла з косогору,<br />
а в жилах гуляє хай голка прозора,<br />
щільніше зшиваючи стопи з стежками пругкими,<br />
щоб ближче ходилося ними…<br />
А може, на спогад ця розкіш дається<br />
і спрагло водиця так п’ється,<br />
щоб смак нам не зраджував,<br />
спрага стає все палькіша, палькіша,<br />
і кожна хвилина щодалі — густіша, густіша…</p>

<div>




</div>

<p>***</p>

<div></div>