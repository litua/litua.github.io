Сосюра Володимир – Червона зима<p>I</p>
<p>Лисиче над Дінцем… де висне дим заводу,<br />
музика у садку та потяг в сім годин…<br />
Вас не забуть мені, як рідну Третю Роту…<br />
Про вас мої пісні під сивий біг хвилин…</p>
<p>На щебінь часто ми до Сущенка ходили,<br />
за це платили нам щоденно четвертак.<br />
Та по ночах дівчат в половниках любили…<br />
О свіжий дух степів, о поцілунків смак!..</p>
<p>Де шахти на горі щодня малюють зорі,<br />
під зойки димарів так просто ми жили,<br />
училися писать, звичайно, на заборі…<br />
та били лисичан, щоб до дівчат не йшли.</p>
<p>Ну як мені забуть далеку Білу Гору<br />
і теплий блиск очей (там трави в тумані…),<br />
що зрадили мене… де в ніч ясну, прозору<br />
носився з вітром я скажено на коні?..</p>
<p>І все мені дзюрчать швидкі холодні хвилі,<br />
і все мені завод невпинно цокотить,<br />
і вороток скрипить про дні минулі милі,<br />
коли повстали ми і йшли Петлюру бить…</p>
<p>Лисиче над Дінцем… де висне дим заводу,<br />
музика у садку та потяг в сім годин…<br />
Вас не забуть мені, як рідну Третю Роту…<br />
Про вас мої пісні під сивий біг хвилин.</p>
<p>II</p>
<p>Зима. На фронт, на фронт!.. А на пероні люди…<br />
Біля вагонів ми співаєм “Чумака”…<br />
І радість лоскотно бентежить наші груди-<br />
Шикують злидні нас, юнак до юнака.</p>
<p>Багнетів гострий блиск… шапки кругом лахматі…<br />
коло дзвінка сестра сумуючи стоїть…<br />
А мати не прийшла на бій випроводжати, —<br />
і серце іноді невільно защемить-</p>
<p>Стою, неначе в сні. Чекають нас вагони…<br />
І ворог шле з гармат нам з-за Дінця привіт —<br />
Але не боїмось ми банд злотопогонних, —<br />
уже не мало їх пустили ми під лід —</p>
<p>Зима. На фронт, на фронт!.. А на пероні люди…<br />
Біля вагонів ми співаєм “Чумака”…<br />
І радість лоскотно бентежить наші груди —<br />
Шикують злидні нас, юнак до юнака.</p>
<p>III</p>
<p>Колеса тупо б’ють… по рейках перебої —<br />
Вже міст через Донець давно прогуркотів…<br />
Стою біля дверей — і дихає сосною<br />
квиління вітрове про весни юних днів…</p>
<p>Рубіжне… знову путь… Володине… Кабаннє —<br />
нарешті Сватове, і крикнув потяг: “Стій!”<br />
Сходили на базар, помилися у бані, —<br />
я вірші став писать під вечір золотий —</p>
<p>Писав чомусь про смерть, неначе знав, що ніччю<br />
раптовий стрілів блиск вогку прониже тьму…<br />
Й ми знов підем на бій за владу робітничу…<br />
О, не забуть мені Червону ту зиму!</p>
<p>IV</p>
<p>Вкраїну з краю в край проходили з боями…<br />
Червоне танув сніг в пожежах барикад —<br />
І громом молодим котилося над нами,<br />
лунало на ланах: “Вперед за владу Рад!”</p>

<div>




</div>

<p>І де ми не пройшли, нас радо зустрічали,<br />
і навіть вітер нам доріг не замітав.<br />
Дівчата нам стрічки червоні пришивали,<br />
і хлопці радо йшли озброєні до лав.</p>
<p>V</p>
<p>І знов Донеччина… і вітер верби хилить…<br />
Й не віриться, що знов побачу я село,<br />
давно покинуте, таке до болю миле…<br />
Але багато з нас додому не прийшло…</p>
<p>І м’яко сніг рипить… іду тривожним кроком…<br />
Така знайома путь з дитинства ще мені…<br />
Тут рвали восени ми глід червоноокий,<br />
тут рвав я квіти чар кохання восени…</p>
<p>Вясе станція… завод… і рейки заблищали<br />
під безліччю огнів… Ось робітничий клуб…<br />
І в небо простяглись і небо запутляли<br />
незчислені ряди високодимних труб —</p>
<p>Скінчилась вистава… з воріт виходять люди…<br />
О, скільки, скільки тут знайомих милих лиць!<br />
Чого ж тепер мені так тоскно й давить груди,<br />
чого ж холодний сум ці хвилі принесли?..</p>
<p>VI</p>
<p>О, де ти, брате мій?.. Прийди хоч на хвилину…<br />
Ти ж так мене чекав, а я й не знав, що ти<br />
мене давно зміняв на темну домовину,<br />
зміняв мене давно на схилені хрести…</p>
<p>Ти ж так мене чекав… казав, що “з фронту скоро<br />
Володька галіфе для мене привезе…”.<br />
Тепер не підем ми з тобою в Білу Гору,<br />
тепер уже тобі не треба галіфе…</p>
<p>VII</p>
<p>Колеса тупо б’ють… по рейках перебої…<br />
Вже міст через Донець давно прогуркотів-<br />
Стою біля дверей… і дихає сосною<br />
квиління вітрове про весни юних днів.</p>
<p>VIII</p>
<p>Широко розляглось з важким гарчанням місто…<br />
і вітер з моря шле солоний теплий дух…<br />
і виснуть ліхтарі, як золоте намисто,<br />
що заквітчали ніч безсоромну й руду…</p>
<p>Каштани по боках… каміння душу давить…<br />
на вулицях вузьких прискорено йдемо.<br />
Недавно тут були і греки, і зуави,-<br />
справляв тут капітал свій золотий содом…</p>
<p>І чітко мірний крок ряди сотень хитає…<br />
І сам собі здаюсь таким міцним, міцним…<br />
Здається, я і є, і мов мене немає,<br />
то “я” моє злилось з народу “ми” святим.</p>
<p>Прискорено йдемо за днем золотокрилим,<br />
туди, де криці дзвін напружено гуде…<br />
І маком прапори колони рясно вкрили —<br />
і квітне маком бій, гарячий бій сердець…</p>
<p>IX</p>
<p>Все вище шлях важкий… внизу гудуть бетони…<br />
золотобарвним сном душа палахкотить…<br />
Під срібний дзвін криниць, холодних і бездонних,<br />
кидає ранок зір на небосхил гнідий.</p>
<p>Згорнула вже давно холодні сиві рядна<br />
тільки для нас зима… навколо все в цвіту…<br />
Із зір сяйливий міст в Майбутність неоглядну<br />
години перемог тільки для нас прядуть.</p>
<p>1921</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>