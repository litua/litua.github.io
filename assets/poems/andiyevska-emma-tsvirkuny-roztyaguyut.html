<strong>Андієвська Емма – Цвіркуни розтягують порожнечу…</strong>
<p>Цвіркуни  розтягують  порожнечу<br />
З  надпаленими  краями.<br />
В  ній  сперечаються  два  крамарі,<br />
Присягаючись  на  жовтій  дині,<br />
Як  на  святому  письмі.<br />
В  одязі  з  лободи<br />
Ходять  збирачі  податків<br />
(Скрізь  митники  і  злодії).<br />
Іде  збирач  податків,<br />
Непідвладний  тяжінню,<br />
Жує  смужку  олії  й  посвистує<br />
(Один  його  кашкет<br />
Важить  пуд  щирого  золота)<br />
Навколо  нього  сізіфові  міхи<br />
Видмухують  коріння  навиворіт.<br />
Іде  збирач  податків,<br />
Відділений  від  листка  плівкою,<br />
Від  якої  відрубує  усе  живе.<br />
А  те,  що  відійшло,<br />
Висить  олив’яними  печатками<br />
На  папських  буллах<br />
До  народів,  які  вже  не  існують  на  мапах.</p>

<div></div>