<strong>Іван Франко – Тріолет</strong>
<p>І ти лукавила зо мною!<br />
Ах, ангельські слова твої<br />
Були лиш облиском брехні!<br />
І ти лукавила зо мною!<br />
І нетямущому мені<br />
Затрули серце гризотою<br />
Ті ангельські слова твої…<br />
І ти лукавила зо мною!<br />
Неначе правдою самою,<br />
Неначе золотом, в огні<br />
Без скази чищеним, – ох, ні,<br />
Неначе правдою самою,<br />
Так в добрі і нещасні дні<br />
Я величався все тобою!<br />
Мов злотом, чищеним в огні,<br />
Неначе правдою самою.<br />
Та під пліною золотою<br />
Ховались скази мідяні,<br />
І цвіт, розцвілий навесні,<br />
Під пишнотою золотою<br />
Крив черв’яка! Ох, чи не в сні<br />
Любились щиро ми з тобою?<br />
І серце бідне рвесь у мні,<br />
Що ти злукавила зо мною!..</p>

<div>




</div>

<p>1880</p>

<div></div>