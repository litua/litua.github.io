<strong>Герасим’юк Василь – Ти в руки не береш…</strong>
<p>Ти в руки не береш<br />
сокиру або кріс,<br />
але й тобі кортить<br />
у зрубі весняному,<br />
як предку,<br />
що рубав по всій Європі ліс,<br />
на великодній час<br />
вернутися додому.<br />
Покличе ця пора,<br />
якою б не була!<br />
Ти знову прилетиш<br />
і вже не скажеш: звідки.<br />
Бо матір,<br />
що тебе на світ цей привела,<br />
лякають нині<br />
світ, і зруб, і заробітки.</p>

<div></div>