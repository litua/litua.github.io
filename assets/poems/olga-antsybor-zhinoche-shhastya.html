<strong>Ольга Анцибор – Жіноче щастя</strong>
<p>Я жіночого щастя краплинку<br />
Вкрала в долі чи просто взяла.<br />
Я на віях сльозинку-перлинку<br />
Обережно і ніжно несла.</p>
<p>Так боялась на землю зронити<br />
Під безжалісні ноги чужі,<br />
Так боялась її загубити,<br />
Бо ж сльозинка – частинка душі.</p>

<div>




</div>

<p>А душа моя росами вмита,<br />
А душа, як пташина мала,<br />
Лихом шарпана, долею бита,<br />
Так їй хочеться щастя й тепла.<br />
І не краденого, не чужого,<br />
А свого, на весь час, назавжди.<br />
І жіночого й просто людського,<br />
Щоб з роси його пити й з води.</p>

<div></div>