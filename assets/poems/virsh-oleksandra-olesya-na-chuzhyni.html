<strong>Олександр Олесь – На чужині</strong>
<p>Не вірив я в життя по смерті,<br />
Тепер я вірю в диво з див.<br />
Було для мене страшно вмерти,<br />
Умер і нагло знов ожив.</p>

<div>




</div>

<p>Так само тут: і сонце, й зорі,<br />
І люди наче ті самі,<br />
Але якісь байдужі в горі<br />
І в щасті, в радості — німі.</p>
<p>Весна, зима, і дні, і ночі,<br />
Музика, сміх, і плач, і рух,<br />
Та скрізь, як привід опівночі,<br />
Блукає твій самотній дух.</p>
<p><em>4 жовтня 1925</em></p>

<div></div>