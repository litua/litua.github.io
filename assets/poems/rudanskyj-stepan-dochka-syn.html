<strong>Руданський Степан – Дочка-син</strong>
<p>Пан то хоче сина мати,<br />
Не спить цілі ночки,<br />
Але пані, як на збитки,<br />
Вповиває дочки.</p>
<p>Що півроку, то й повненька,<br />
Що рік, то й дитина…<br />
Отак-отак рада б хлопця,<br />
А вийде дівчина…</p>
<p>П’ятеро вповила пані,<br />
Ще надію має;<br />
Але дідич за границю<br />
З горя виїжджає.</p>
<p>І говорить своїй пані:<br />
«Я хрестом клянуся,<br />
Тільки ще буде не хлопець —<br />
Я вже не вернуся».</p>
<p>Сів на бричку та й поїхав,<br />
Півроку минає…<br />
Але пані, як на теє ж,<br />
Дочку вповиває.</p>
<p>Зажурилась, світ немилий,<br />
І жити не хоче…<br />
«Не побачу, — каже, — більше<br />
Свого пана в очі».</p>
<p>Аж приходить якось Мошко,<br />
Паню оглядає.<br />
«Чи ви, пані, нездорова?» —<br />
Дідичку питає.</p>
<p>Та і каже своє лихо.<br />
«Не журіться, пані,<br />
Та лиш мені, — каже, —дайте<br />
Коня, що на стані,</p>

<div>




</div>

<p>А я вже вам пана верну…»<br />
Та йому дарує<br />
Їде Мошко за границю<br />
І в пейси не дує.</p>
<p>Найшов пана, поклонився…<br />
«А що?» — пан питає.<br />
«А що ж, пане? Дав бог сина!»<br />
Мошко відвічає.</p>
<p>Дає дідич сто червоних<br />
Жидюкові тому.<br />
Казав коні заложити,<br />
Рушав додому.</p>
<p>Приїжджає, привітався.<br />
«Де моя дитина»<br />
Бере її, розкриває…<br />
Аж воно — дівчина!</p>
<p>«Ах ти ж, шельмо, псяча віро,<br />
Казав — сина маю.<br />
Та я тебе обезвічу,<br />
Живцем закопаю!..»</p>
<p>«Стійте, пане, їдно слово!—<br />
Мошко промовляє —<br />
Ви дивитесь, що дитина<br />
Ще того не має,</p>
<p>Але я дам пейси втяти —<br />
Свідок пан і люди,<br />
Як через шістнадцять років,<br />
І той там не буде!..»</p>
<p>Розсміявся пан із лиха.<br />
«Що, — каже, — діяти?<br />
Коли сина не дождуся,<br />
Треба зятя ждати…»</p>

<div></div>