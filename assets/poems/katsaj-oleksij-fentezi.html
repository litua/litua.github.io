<strong>Кацай Олексій – Фентезі</strong>
<p>Вибухну мов Санторин<br />
адже я напевне знаю —<br />
вовкулаки всіх країн<br />
знов єднаються у зграю</p>
<p>І безопірно мов слиз<br />
точаться крізь огорожі<br />
бо людина кожна із<br />
випадком нещасним схожа</p>
<p>Відчуває кожна злість<br />
зголодніла та невчасна<br />
і гризе коняки кість<br />
труп засмаживши Пегаса</p>
<p>Йде з фортець у негліже<br />
з-писками-змішало-лиця<br />
бо іржавим пилом вже<br />
розпорошилася криця</p>
<p>А в хатках вітри сичать<br />
крізь шпарини мов зміюки<br />
і гіллячини летять<br />
як відтяті катом руки</p>

<div>




</div>

<p>Та меча здійнявши хрест<br />
я втуплю у ніч самітних<br />
очі кольору небес<br />
ураганами вагітних</p>
<p>Розпочну усе з кінця<br />
в час коли несамовито<br />
неприборкані сонця<br />
підіймаються над світом</p>
<p>Гасне хай нічна свіча —<br />
вже віконниці зірвали<br />
ті хто теж носив меча<br />
навіть ідучи за ралом</p>
<p>Ті що зрозуміли враз<br />
в нечисті вдивившись лави —<br />
переслідує ж бо нас<br />
витвір власної уяви</p>
<p>Ті що встануть не дурні —<br />
одурманені безмежно<br />
і судовища страшні<br />
лиш від них тепер залежать.</p>

<div></div>