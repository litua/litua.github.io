<strong>Павло Мовчан – В Кижах </strong>
<p>Між ребрами брусованої хати<br />
росте трава, у вікнах дуплуватих<br />
сидять коти, і жевріють ледь-ледь,<br />
димлять ґноти, наповнюючи вщерть<br />
самотністю присадкувате житло,<br />
де палахкоче дзеркальце, як бритва…<br />
Назад нема, немає вороття,<br />
з минулим розминається життя,<br />
і, прихиливши вухо до стіни,<br />
почути можна голос нутряний;<br />
від доторку озветься деревина, —<br />
гуде, як вулик, трухла порожнина.<br />
А двері, відсахнувшись від руки,<br />
запались вглиб, де звуглена драбина,<br />
напружившись, мов стиснута пружина,<br />
підкине на горище, де гаки<br />
угвинчені у крокви-трухляки…<br />
«Тут» — це «колись», це те, що за межею,<br />
відлитки срібних днів, поточених іржею;<br />
на позір ціле все, вагоме, повносуще,<br />
всередині ж — дупло, бо й камінь —<br />
час розлущив…<br />
І стільки порожнин відкрилося на сонці,<br />
що світ старий, мов сон, в тоненькій оболонці.<br />
І я, немов шкляний, просвічуюся наскрізь,<br />
і дерева довкіл немовби порожнясті.</p>

<div>




</div>

<p>***</p>

<div></div>