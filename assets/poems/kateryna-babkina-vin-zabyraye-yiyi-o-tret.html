Катерина Бабкіна – Він забирає її о третій.<p>Він забирає її о третій. Вона в зеленому.<br />
Дотики випадкові спалахують, ніби іскри між рукавами,<br />
сонце прямо над ними, ллється крізь дах засклений<br />
після довгого січня, в лютому вже шалене,<br />
ніби потік між високими берегами.<br />
День зсередини блакитний і білий, очікування у нього в колінах,<br />
про що він думає? Про про її запахи, плечі, зап’ястя.<br />
Вона весь час стягає сукню понижче, ніби дитина,<br />
а сукня розтягується на грудях і вони сміються постійно,<br />
авансом ковтаючи примітивне щастя<br />
залишатися поруч. Він помічає лише червоне – її помаду і нігті,<br />
знаки заборон і обмежень, датчик ременів, чоботи жінки на переході,<br />
котра стоїть і вагається – чи чекати, чи бігти,<br />
притискаючи пальто до себе на вітрі ліктями,<br />
коли ауді вилітає напереріз тойоті.<br />
Краплі скла блакитні і білі, ніби припливу бризки<br />
вибухають навколо них і сягають самого серця.<br />
Все стається настільки повільно й так невимовно близько,<br />
і вона, тонка і легка, склом і зимовим світлом пронизана<br />
ніби все ще сміється.<br />
Він встигає подумати – Господи, прослідкуй, щоб лише дорослі.<br />
І побачити, як сполохана зграя чорними цятками заповнює небо рясно,<br />
і як танцюють, сплітаються у повітрі яскраві пасми її волосся.<br />
І все те життя, котре із ними не відбулося<br />
відбувається. Одночасно.</p>

<div>




</div>

<p>автор: <strong>Катерина Бабкіна</strong></p>
<p></p>

<div></div>