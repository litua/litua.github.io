<strong>Кацай Олексій – Миттєкрай</strong>
<p>У венах кров застигла наче в дроті мідь<br />
і мармуровим світлом лиця оповиті<br />
завмерлі навіки по різні боки миті<br />
себе знайшовши врешт у всесвіті століть</p>
<p>Не міст брукований а невагома мить<br />
краї миттєвості єднає і у світі<br />
немає сил її утримать а графітті<br />
слідів і досі неословлених мовчить</p>

<div>




</div>

<p>То ми закам’янівши брилами корунду<br />
зійшлись думками біля урвища секунди<br />
щоб дослідити мозку широчінь на злам</p>
<p>В лабораторіях майстернях та молельнях<br />
з’єднались вічності гармонія пекельна<br />
і часу нашого божественний бедлам.</p>

<div></div>