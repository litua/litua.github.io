<strong>Мозолевський Борис – Живі мерці</strong>
<p><strong>I</strong></p>
<p>Вже вам нічого не болить,<br />
Хіба сусідове корито,<br />
Що в нього, бачте, більш налито,<br />
Тож як би ще й собі підлить<br />
Чи хоч сусіду дозолить?..</p>
<p>Нащо пишу я ці слова,<br />
Коли вони для вас трава?<br />
Ви їх не станете й читати,<br />
Бо вже завчили дві цитати,<br />
А більше мозок не прийма —<br />
Клітини вільної нема.</p>
<p>Ні, ні, не вам слова оці,<br />
Бо ви давно уже мерці.<br />
Не ті мороки вас обсіли:<br />
Вам цвях у власнім каблуці<br />
Кошмарніш пекла Хіросіми.</p>

<div>




</div>

<p>Але живі на світі діти,<br />
Яким цим світом володіти.<br />
Я свято вірю, що вони<br />
Підуть від вашого порога<br />
І людську оберуть дорогу,—<br />
Не ваші, а мої сини.</p>
<p><strong>II</strong></p>
<p>У мезозойську вгризшись еру<br />
І ще в десятки інших ер,<br />
Поки робили ви кар’єру,<br />
Вони зробили цей кар’єр.</p>
<p>Над ними грає небо чисте,<br />
Під ними — вічність промовля.<br />
Ото, даруйте,— “кар’єристи”!<br />
На їхнім тлі ви просто тля.</p>
<p>Згниють із вами ваші крісла.<br />
Втечуть з коханцями жінки.<br />
А цей кар’єр — і нині, й прісно,<br />
І як не кинь, а на віки!</p>

<div></div>