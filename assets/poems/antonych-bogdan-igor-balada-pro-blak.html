<strong>Антонич Богдан-Ігор – Балада про блакитну смерть</strong>
<p>Примарні камениці і коші подвір’їв,<br />
мов нетрі мороку, вузькі і мокрі сходи,<br />
провалля ночі, що його ніхто не зміряв,<br />
і смуток темних брам, і цвілі млосний подих.</p>
<p>Зім’ятий і заляпаний паперу клаптик,<br />
коротка, проста записка: “Ніхто не винен,<br />
злочинця не шукати!” Йде у тихих лаптях,<br />
мов мудрий кіт, дахами місяць, нетля лине.</p>
<p>З розкритих проводів букетом синя пара,<br />
із мідних, спухлих жил блакитна кров струмує.<br />
З-за шафи, що в півсні принишкла з ляку марить,<br />
примарне соло на кларнеті смутку, чуєш?</p>

<div>




</div>

<p>Палає струм блакитний, мов душа в натхненні,<br />
і шепіт божевілля два серця колише<br />
з-під дна свідомості.<br />
І ніч у вир шалений!<br />
І синім квіттям газ в подертий килим тиші!</p>
<p>На ліжко, човен розкоші й нудьги кохання,<br />
сідає миша місячна — цинічна й куца,<br />
і тіло з тілом, тісно сплетені востаннє,<br />
в неситих скорчах болю й насолоди в’ються.</p>
<p>Похилений над ними синій янгол газу<br />
вінчає їх вогнем блакитним, наче миртом,<br />
і душі, мов лілеї, кидає в екстазу,<br />
аж спаляться, немов останні краплі спирту.</p>
<p><em>24 грудня 1935</em></p>

<div></div>