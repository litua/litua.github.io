<strong>Семенко Михайль – Трамп </strong>
<p>В моїй душі стільки болів і ран роз’ятрених,<br />
Як на Хрещатику електричних ламп.<br />
І навіщо для мене стільки вигуків отеатрених,<br />
Коли для вас до кінця і завжди я — трамп!</p>

<div>




</div>

<p>І навіщо ваші погляди, і презирство, і рецензії,<br />
Коли я очікую на барабан з ваших шкір!<br />
Ах, ви ж спостерегли вже,<br />
що я не потребую пенсії,<br />
І цілком у іншу сторону<br />
направив трамп своїй зір!</p>
<p>16. IV. 1917. Владивосток</p>
<p>__________________________________<br />
Tramp — бродяга (англ.).</p>

<div></div>