<strong>Павло Мовчан – Бакенщик </strong>
<p>Що ж мені свідчать твої зморшки?<br />
День надійшов і відійшов.<br />
Дощ розгулявся — чорні стьожки<br />
гадючаться з-під підошов.<br />
Несеш вогонь на щедру річку,<br />
виймаєш весла з-під пахви<br />
і воду міриш опівнічну:<br />
назустріч спогадам пливи…<br />
Ой, скільки ж там свинцевих зблисків,<br />
а криці рясно, а вогню…<br />
Тож смерть іздалека-ізблизька<br />
кропила вперту течію.<br />
І каламутились джерела,<br />
і гіркло на вустах пиття…<br />
Збігла вода, по щезлих селах<br />
знов твердо крочило життя.<br />
І переможцем-оборонцем<br />
ішов і ти — стопа в стопу,<br />
і запікались зморшки сонцем,<br />
як вся твоя життєва путь.<br />
І річка гнула хвилю круто,<br />
і шепотіла у пісок,<br />
що нам вода не дасть забути<br />
про скаламучений ковток.</p>

<div>




</div>

<p>***</p>

<div></div>