Стус Василь – Трени М. Г. Чернишевського<p>І</p>
<p>Народе мій, коли тобі проститься<br />
крик передсмертний і тяжка сльоза<br />
розстріляних, замучених, забитих<br />
по соловках, сибірах, магаданах?<br />
Державо напівсонця, напівтьми,<br />
ти крутишся у гадину, відколи<br />
тобою неспокутний трусить гріх<br />
і докори сумління дух потворять.<br />
Казися над проваллям, балансуй,<br />
усі стежки до себе захаращуй,<br />
а добре знаєш — грішник усесвітній<br />
світ за очі од себе не втече.<br />
Це божевілля пориву, ця рвань<br />
всеперелетів — з пекла і до раю,<br />
це нависання в смерть, оця жага<br />
розтлінного<br />
весь білий світ розтлити<br />
і все товкти, товкти зболілу жертву,<br />
щоб вирвати прощення за свої<br />
жахливі окрутенства — то занадто<br />
позначено по душах і хребтах.<br />
Тота сльоза тебе іспопелить,<br />
і лютий зойк завруниться стожало<br />
ланами й луками. І ти збагнеш<br />
обнавіснілу всенищівність роду,<br />
Володарю своєї смерті, доля —<br />
всепам’ятка, всечула, всевидюща —<br />
нічого не забуде, не простить.</p>
<p>II</p>
<p>Виснажуються надра: по світах,<br />
по диких нетрях, криївках і кублах<br />
розсовано твій рідний суходіл.<br />
Німі, нерозпізнанні вже уста,<br />
серця студені, тьмою взяті очі<br />
і шкарубкі долоні, де вже доль<br />
не розпізнаєш лінії. То рештки<br />
душі твоєї, що напівжива.<br />
О болю, болю, болю, болю мій!<br />
Куди мені податися, щоб тільки<br />
не трудити роз’ятреної рани,<br />
не дерти горла криком навісним?<br />
Стою, мов щовб, на вічній мерзлоті,<br />
де в сотню мишачих слідів угнались<br />
розпадки тьмаві — і скупу сльозу,<br />
що на морозі мерзне, ледь тамую:<br />
це ж ти, мій краю, в цятках крові — ти!<br />
Займанщино пекельна! Де не скинь<br />
страпатим оком — то охлялі надра,<br />
то рідний край пантрує звідусюди.<br />
“Це ж я (на голос Йорика) — це ж я”.</p>

<div>




</div>

<p>III</p>
<p>Чотири вітри полощуть душу,<br />
у синій вазі стеблина яра,<br />
у вирві шалу, в світ-завірюсі<br />
чорніє безум хитай-води.<br />
Біля колчану хвостаті мітли,<br />
під борлаками, як запах бозу,<br />
убрався обрій вороноконій<br />
у смерк, у репет, у крик, у кров.<br />
Новгородці, новогородці!<br />
Загородила пуга дорогу.<br />
У синій вазі стеблина яра.<br />
Як білий бісер — холодний піт.<br />
О білий світе сторчоголовий —<br />
опріч опричнин — куди подітись?<br />
Кошлатий обрій вороноконій<br />
йде берегами ридай-ріки.</p>
<p>IV</p>
<p>Боже, не літості — лютості,<br />
Боже, не ласки, а мсти,<br />
дай розірвати нам пута ці,<br />
ретязі ці рознести.<br />
Дай нам серця неприкаяні,<br />
дай стрепіхатий стогнів,<br />
дум смолоскипи розмаяні<br />
між чужинецьких вогнів.<br />
Пориве, пориве, пориве,<br />
ревом порвемося в лет.<br />
Бач — розсвітається зариво,<br />
хай і на смерть, а вперед.<br />
Благословенна хай буде та<br />
куля туга, що разить<br />
плоть, щоб її не марудити<br />
в перечеканні століть.<br />
Боже, розплати шаленої,<br />
Боже, шаленої мсти,<br />
лютості всенаученної<br />
нам на всечас відпусти.</p>
<p>V</p>
<p>Зрадлива, зраджена Вітчизна в серці дзвонить<br />
і там росте, наш пригнітивши дух.<br />
Ви, нею марячи, зазнайте скрух і скрух —<br />
і най вас Бог, і най вас Бог боронить.<br />
Розкошлані на всіх вітрах вагань,<br />
як смолоскипи молодого болю,<br />
в неволі здобули для себе волю,<br />
ногою заступивши смертну грань.<br />
Щедрує вам безсмертя щедрий вечір<br />
в новій Вітчизні — по громадді спроб.<br />
Отож не ремствуйте, що вам на лоб<br />
поклав Господь свій світлий перст нищівний.</p>
<p>автор: <strong><a href="http://onlyart.org.ua/?page_id=7510">Стус Василь</a></strong></p>

<div></div>