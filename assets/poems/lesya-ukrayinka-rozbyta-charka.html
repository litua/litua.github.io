<strong>Леся Українка – Розбита чарка</strong>
<p>На весіллі бринять чарочки, –<br />
Хай здорові живуть молодята!</p>
<p>Хай живуть, як в гніздечку пташки,<br />
Хай кохаються, мов голуб’ята!</p>
<p>На весіллі хтось чарку розбив; –<br />
Молода на посаді сумує,</p>
<p>Молодий смутно чоло схилив, –<br />
Не журіться, то щастя віщує!</p>

<div>




</div>

<p>На весіллі музика гучна,<br />
Тож-то шпарко та весело грає!</p>
<p>Ох, я знаю, комусь-то вона<br />
Безталаннеє серденько крає!..</p>
<p>І розбилось від жалю свого<br />
Серце смутне… Чи хто теє чує?</p>
<p>Чи не скаже хто часом того,<br />
Що розбитеє серце віщує?</p>
<p>[1891]</p>

<div></div>