<strong>Олена Теліга – Життя</strong>
<p><em>Василеві Куриленкові</em></p>
<p>Зловіщий брязкіт мрій, розбитих на кавалки,<br />
І жах ночей, що покривають плач,<br />
Ти, зраджений життям, яке любив так палко,<br />
Відчуй найглибше, але все пробач.</p>
<p>Здається, падав сніг? Здається, буде свято?<br />
Заквітли квіти? Зараз чи давно?<br />
О, як байдуже все, коли душа зім’ята,<br />
Сліпа, безкрила, сунеться на дно…</p>

<div>




</div>

<p>А ти її лови! Тримай! Тягни нагору!<br />
Греби скоріше і пливи, пливи!<br />
Повір: незнане щось у невідому пору<br />
Тебе зустріне радісним: “Живи!”</p>
<p>Тоді заблисне сніг, зашепотіють квіти<br />
І підповзуть, як нитка провідна,<br />
Ти приймеш знов життя і так захочеш жити!<br />
Його пізнавши глибоко, до дна!</p>

<div></div>