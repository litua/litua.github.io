<strong>Микола Вінграновський – Уже тоді, оповесні, коли…</strong>
<p>Уже тоді, оповесні, коли<br />
Горища пахнуть першим сіном<br />
І гарбузи цвітуть між картоплями,<br />
Уже тоді прощання полохливе<br />
Носив я в серці — ношу кам’яну.<br />
Мені вже бачились підбиті горем очі,<br />
І повні вуха сліз на вицвілій подушці,<br />
І губ краї, опущені в печаль…<br />
І ще тоді, оповесні, я думав,<br />
Що ти знайдеш себе у дітях чи в роботі<br />
І все забудеться, пригоїться, примре,<br />
А час і простір зроблять своє діло…<br />
Не те я думав… ось вже стільки літ<br />
За мною тінь твоя марою ходить<br />
І золоті слова любові дорогої<br />
Мені звучать на спечених устах…</p>

<div>




</div>

<p><em>1965</em></p>

<div></div>