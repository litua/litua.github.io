<strong>Антонич Богдан-Ігор – Кінець світу</strong>
<p>Мов бура плахта, хмара круків<br />
сідає на дахах бриластих,<br />
і місяць, звівши сині руки,<br />
немов пророк, став місто клясти.</p>
<p>За всі гріхи і всі провини,<br />
за малість, зрадність і підлоту,<br />
за злочини, що повне ними<br />
кубло презирства і голоти.</p>
<p>Тоді розпутники і гарпагони<br />
покутних псалмів заспівали,<br />
і калібани били в дзвони,<br />
й гетери, мов кобили, ржали.</p>

<div>




</div>

<p>Мерзенні, сороміцькі, мертві<br />
люїзи з ліжок виходили,<br />
й сарданапалів гордих жертви<br />
червоні язики гострили.</p>
<p>Мов стріл дванадцять з неба пращі,<br />
вітрів дванадцять шле додолу,<br />
й Земля розкрила зворів пащі,<br />
й розбите в кусні Сонця коло.</p>
<p>Гримить підземний лоскіт здаля,<br />
вдаряє в мури буря дзвонів,<br />
і місто котиться в провалля<br />
під лопіт крил і мегафонів.</p>
<p><em>4 січня 1936</em></p>

<div></div>