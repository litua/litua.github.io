<strong>Іван Багряний – Дівчині</strong>
<p>В час вечірній, час печальний<br />
Я Тебе чекаю в храм мій —<br />
У кімнаті сонця сальви<br />
І махорки тиміям…</p>
<p>Ти прийди, моя далека,<br />
Через хащі вечорові, —<br />
Обернись хоч в тінь лелеки<br />
І розправ крилаті брови,</p>
<p>Підніми очей зіниці,<br />
Підведи до сонця профіль…<br />
Ну, чого кричать так птиці,<br />
На хрести чіпляють строфи!?</p>
<p>Над Собором, як на релі,<br />
Звуть вони Тебе юрбою, —<br />
Архітектора Растреллі<br />
Посилають за Тобою.<br />
Посилають…<br />
Голуб сизий —<br />
Голуб сизий тихо тужить…<br />
У кімнаті сонця ризи,<br />
І Любов Надію кружить.</p>
<p>Сонця ризи…<br />
— Сонце, сальви!<br />
Сонце, танок!! — Ти прийшла!<br />
Розмальована, як мальва, —<br />
Квіти, золото і шлак…</p>
<p>На плече коса, — ой, леле! —<br />
Смуток сходить над бровою…<br />
І Растреллі, і Растреллі<br />
Йде, мов джура, за Тобою.</p>
<p>Ти усіх отак манила,<br />
Неприречена нікому, —<br />
У стрічках од скоростріла<br />
І в диму пороховому.</p>
<p>Нецілована, незнана,<br />
Недоклична — й все кохана,<br />
Полум’яна й все похмура…<br />
Вірний кінь слідом, як джура.</p>
<p>Мить прийшла, і мить відплила<br />
Провела лиш тінь знайому:<br />
…У стрічках од скоростріла…<br />
…І в диму пороховому…</p>

<div>




</div>

<p>Пропливла на сизім тлі<br />
Й знову канула в імлі.<br />
…………………..<br />
Вибухає ніч громами,<br />
І земля дрижить у дзвоні.<br />
За любов ми йшли фронтами,<br />
Серце кинувши під коні.</p>
<p>Гомін… Буря… Коні… Тіні…<br />
Передзвони. Перегули…<br />
В далині розбитій, синій,<br />
Там ми молодість забули.</p>
<p>Розімчали коні серце,<br />
Рознесли його степами,<br />
Аж під хмари в буйнім герці<br />
Стала молодість стовпами.</p>
<p>Коні… Тіні… Передзвони.<br />
Перегуки. Канонада…<br />
Хтось підкови срібні ронить.<br />
Погасає…<br />
Тоне…<br />
Пада…</p>
<p>Догорає, догорає<br />
Синій вечір десь за краєм.</p>
<p>Обернулась, не сказала<br />
І не сказана пропала.<br />
І немає…</p>
<p>Поховав в далекій рудні.<br />
Придавили зір повіки.<br />
Діти буднів, діти буднів<br />
Розвіталися навіки.</p>
<p>За любов у громі криці<br />
Загубивсь твій ніжний профіль…<br />
Ну, чого кричать так птиці,<br />
На хрести чіпляють строфи!?</p>
<p>Путь далека. Путь нелегка.<br />
Непроглядна. Недоклична.<br />
Загубилась тінь лелеки…<br />
Беатріче…Беатріче!..</p>
<p>В час вечірній, час печальний<br />
Я Тебе чекаю в храм мій. —<br />
У кімнаті сонця сальви<br />
І махорки тиміям…</p>
<p>1925</p>

<div></div>