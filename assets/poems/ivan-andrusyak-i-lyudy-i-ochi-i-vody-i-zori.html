Іван Андрусяк – і люди і очі і води і зорі і там…<p>і люди і очі і води і зорі і там<br />
де звук розпашів на зеленому вовчому морі<br />
немає нікого хто вивів би голосно сам<br />
дієзи й бемолі зараза дієзи й бемолі</p>
<p>і зливи неначе прищі на брунатному тлі<br />
марудні й понурі як джинси на тілі декарта<br />
і вже голоси мої з неба судомні як кварта<br />
зринають в долоні розмірено як дриглі</p>
<p>зимуємо разом і по фіг каштани цвітуть<br />
кобіти і ноги дими і пропалені скельця<br />
розбризкана навпіл із пляшки сумна каламуть<br />
до серця доходить зараза доходить до серця</p>

<div>




</div>

<p>жує сентименти випльовує міражі<br />
кохання й масарство макартні або маріконе<br />
на бархатній бойні нічого не важать ножі<br />
лиш люди і очі і води і зорі і коні</p>
<p>невже повбивав би невже постелив би зерня<br />
в розмірену й теплу розлиту по вінця гидоту<br />
лиш тіні зараза минають холодні на дотик<br />
і знову ображено дивляться в очі коня</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>