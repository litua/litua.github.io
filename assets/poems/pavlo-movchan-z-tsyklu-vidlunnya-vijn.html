<strong>Павло Мовчан – З циклу «Відлуння війни»</strong>
<p><strong>1.</strong></p>
<p>На півдорозі зупинивсь. І озираюсь на прожите:<br />
там всі обличчя запеклись і погляди сердиті…<br />
А поруч — літо: при воді танцюють сині бабки…<br />
Не озирайся, йди, радій і не роздряпуй згадки.<br />
Ти далі вже за них пройшов<br />
і мов позбувся страху,<br />
приріс до спини лантушок —<br />
сорочка, зшита з бляхи.<br />
Пощо випроба ця мені<br />
і голодом, і смертю…<br />
Є вищий зміст за самі дні?—<br />
Та ним і я всещертний.<br />
В мені ж ні гніву, ні журби,<br />
я просто так канючу:<br />
— Сирітку, світку, возлюби,<br />
подай хлібця в онучу…—<br />
За возом йшов, де мертвяки,<br />
немов снопи, лежали,<br />
і сипалась земля з руки,<br />
й колеса скреготали.<br />
На півдорозі до могил<br />
я зупинивсь і крикнув<br />
незримому: — Немає сил!!!<br />
До цього вік не звикну. —<br />
І зором я переметнувсь<br />
на сорок літ й побачив:<br />
Біда, Метелик, Луцик, Хрусь<br />
рядком стоять — незрячі.<br />
І крикнув я тоді назад<br />
до спільної їх ями:<br />
— Там вже лежить на дні мій брат!<br />
А я стою над вами!</p>
<p><a name="2"></a></p>
<p><strong>2. І ОЗИРНУВСЯ…</strong></p>
<p>І озирнувся: шлях котився<br />
з крайнеба, ширшав зверху вниз,<br />
і побіч хижо ворушився<br />
горбатий густостеблий хмиз.<br />
Я плакав, матір’ю забутий,<br />
в напівобвугленім степу,<br />
і волочивсь ланцюг, прикутий<br />
до ніг моїх, і було чути<br />
бряжчання криці за версту.<br />
Всі поховалися від мене,<br />
запались в землю, щоб згубить<br />
котюче зернятко зелене,<br />
що прагло простір пережить…<br />
Чому я тут з якимось йменням,<br />
з якого випав колоска?<br />
Чому жене крізь рівнодення<br />
мене пилюка ворушка?<br />
Невже земля мені судилась,<br />
летюча, рівна, кругова,<br />
невже, невже кушпелу пилу,<br />
як власну плоть, не розірвать?<br />
І не вхопить землі ніколи,<br />
дводільну плоть не поділить,<br />
не обігнати власний голос,<br />
щоб крик на хвилю зупинить?<br />
Ланцюг волочиться, лункіша,<br />
підошви ширшають — біжать<br />
дрібна істота з йменням іншим,<br />
щоб долю нову пережить!<br />
І я біжу і спотикаюсь,<br />
бо товсто курява лежить<br />
на рам’ї в мене — озираюсь:<br />
за мною вся земля біжить…</p>
<p><a name="3"></a></p>
<p>3.</p>
<p>Ой обміни мене собою,<br />
ввійди в цю шкіру, зір та слух<br />
і пробий стелю г о л о в о ю,<br />
щоб видно стало надовкруг.<br />
Ввійди, ввімкнувши світло чисте,<br />
всі закапелки обдивись:<br />
на павутинці муха висне,<br />
і крейда сиплеться униз.<br />
— А де ж душа, завжди незмінна?<br />
В якому криється кутку?<br />
Невже ж той хлопчик на колінах,<br />
що в ніч утупився низьку?<br />
Де розступилися стелини<br />
і крейда з щілини тече…—<br />
Жіночий голос, як жарина:<br />
— Дитино! Золота зернино!..—<br />
Та в груди грюкають ключем…<br />
Відчинять, зайдуть, спеленають,<br />
аби від жалю умлівав…<br />
Побілять крейдою — я знаю —<br />
вуста мені, аби мовчав.<br />
Вуглиною позначать очі,<br />
щоб видів, як згори тече<br />
крейдяне світло з щілин ночі,<br />
в які хтось тикає ключем,<br />
щоб розчинить, як хліб розтяти,<br />
ключем щербатим пополам;<br />
мене не склеїть, не з’єднати, —<br />
я тут і там, я тут і там…<br />
Живцем запечений в хлібині<br />
і розбатований навпіл<br />
солоний плач: «Моя Зернино!»,<br />
мов сповиття, — ізвідусіль.<br />
Та я, розділений, матусю,<br />
зубами, пучками, ножем,<br />
впіввуха слухаю й дивлюся,<br />
як світ поділений… Невже ж…<br />
нічого так і не збагну я<br />
про душу і стражденну плоть?<br />
А крейда з щілини струмує,<br />
щоб навіть погляд розколоть.</p>
<p><a name="4"></a></p>
<p><strong>4. НА СЕМИ ВІТРАХ</strong></p>
<p>Вітрами і мене хитало,<br />
коли збирав у полі хмиз.<br />
— Вже, може, досить?<br />
— Мало! Мало! —<br />
Сестра дивилась зверху вниз…<br />
Легкий від голоду — підскочить<br />
не міг я ані на вершок,<br />
не добував яєць сорочих,<br />
дививсь на сонячний жовток<br />
і сам жовтів від золотухи,<br />
дививсь приречено і слухав,<br />
як тонко свище ховрашок…<br />
— Розкопуй нору. Ось лопата! —<br />
я чую владний голос брата.<br />
— Засіки у ховраха є… —<br />
Безсиле держално щербате<br />
хитає тіло не моє…<br />
Пережили… Голосить осінь,<br />
і річка морщить ноги босі,<br />
ми ловим рибу: — Може, досить?<br />
В тумані — коні, подиви… —<br />
Брат озивається: — Лови…—<br />
Та й натинявся, нахитався,<br />
як бадилина у степу,<br />
в залізній борозні наспався,<br />
то вгору бравсь, то опускався,<br />
та що не день — крутіший спуск…<br />
Впав нагло горілиць в покоси,<br />
і руки зморено розвів,<br />
і крикнув: — Доле! З мене досить! —<br />
Ударив промінь звуку в просинь —<br />
я за відлунням полетів…</p>
<p><a name="5"></a></p>
<p><strong>5. ШЛЯХ ДОДОМУ</strong></p>
<p>Зрожевлений простір в прозори дерев<br />
провалювавсь світлом, і тишу горбатив,<br />
і пильно вдивлявся у очі джерел,<br />
і сніг порошив, аби їх запечатать…</p>
<p>Незрушений лід, наче кість, цепенів,<br />
у сніг западалися села далекі,<br />
і стовп вогняний у півнеба горів,<br />
віщуючи холод чи спеку.</p>
<p>І хмара, мов крига, горнула пітьму<br />
за обрій зі сходу поволі,<br />
проймала тривога пустелю німу,<br />
будила горби білочолі.</p>
<p>Та нам, погорільцям, нема куди йти.<br />
Нема де шукати пристання;<br />
під снігом безслідно зникали хати<br />
і гускло холодне смеркання.</p>
<p>Хіба спалахне одинока звізда<br />
і шлях нам покаже промінням<br />
додому, додому, до того гнізда,<br />
де листя гніздиться осіннє…</p>
<p><a name="6"></a></p>
<p><strong>6. ПО СОЛОМУ</strong></p>

<div>




</div>

<p>Земля ось-ось отвердне й відмолодне,<br />
крізь просідь трав проб’ється молочай,<br />
і погляди прогріються холодні,<br />
і вітром жар роздмухавсь у очах.<br />
Овершки скирти сухістю вже дишуть,<br />
гадючиться в кишені мотузок.<br />
Далеко видно з житнього узвишшя:<br />
хід велелюдний, гори крашанок…<br />
Хлібину видно, мов дитя, рожеву,<br />
що, висходившись, стала на столі.<br />
Сестричку видно, бростку березневу:<br />
вона пшеничних ліпить журавлів.<br />
І чути «кру». І падаю горізнач<br />
на повсть солом’яну: — Візьміть мене, візьміть! —<br />
Хоч заважкий я, бо упивсь залізом<br />
і на долонях виступає мідь.<br />
Тече крізь дірку у сорочці глина,<br />
і хрест солом’яний сторожко шелестить.<br />
Та завтра всі воскреснуть, хто загинув,<br />
гробки зрівняються і батько буде жить…<br />
Метеликом спурхнеш, бо в світі красно,<br />
хоч піт у хаті кригою стоїть…<br />
І нести мусиш ти соломи в’язку,<br />
щоб душу перестуджену зігріть.</p>
<p><a name="7"></a></p>
<p><strong>7.</strong></p>
<p>Ізбільшивсь день — побільшала й сорочка,<br />
каблучка підмізинна кружеля…<br />
І сміх ослаб, торочиться торочка,<br />
викруглюється голос до нуля.</p>
<p>І яблуня, немов після нуждоти,<br />
пониклим віттям гонить холодок,<br />
і рвуться рядна, виткані із дроту,<br />
і на клубок мотається струмок.</p>
<p>І визирають з-під уламків часу<br />
потріскані, вологі ще хрести.<br />
Та прийде день, коли за сірі прясла<br />
перенесешся своїм тілом й ти.</p>
<p>А що ж душа? Вона сумує нині —<br />
безрідна, наче покидьок, одна…<br />
Чому радіть: зелині, крапелині?<br />
Що зменшивсь строк чи додалась весна?!</p>
<p>Чому радіть? Що батька вже немає?<br />
І що людей все менше у селі,<br />
що знову хтось в цю хвилю помирає,<br />
чим більше ям, тим менше все землі?!</p>
<p>Що стало більше мертвих, аніж сущих,<br />
і що безглузді числа та лічба…<br />
Чого ж душа сумує невмируща?<br />
Що вона нуль, незмінність — та хіба?</p>
<p>На ній карби — щербина на щербині,<br />
і тріщини, і здряпини на ній.<br />
Та грає радість на твоїй личині<br />
і корчиться печаль у глибині…</p>
<p>Де віднялось, там стільки ж додалося, —<br />
все врівноважує сумна речовина…<br />
Ось тут радіють, там чомусь голосять,<br />
хоч спільний час… та різна глибина…</p>
<p><a name="8"></a></p>
<p>8. ПРИСУД</p>
<p>Світе мій! Що я, нищун з бур’янів?<br />
Вижербав хліба, а щастя не смів.<br />
Що я у тебе міг, світе, благати?<br />
Із-поміж чого було вибирати?<br />
Хліба окрайчик? Відвійки? Макуху?<br />
Ти прихилив до шептань моїх вухо:<br />
«Хліба», — почув. І, вломивши хлібину,<br />
сумно дививсь, як шкоринку дитина<br />
яснами мне і кривавить у слині…<br />
— Господи! — скрушно похитує дід, —<br />
швидше б забрав ти мене на той світ.—<br />
Він не погладить голівки онуку:<br />
струпом взялася… А немічні руки<br />
крихти незримі визбирують з столу —<br />
гола столешня, як спалене поле…<br />
Доле! Хіба я тебе вибирав?<br />
Плентаєш поруч, береш за рукав<br />
і зазираєш пильно у очі:<br />
може, нарешті, я іншої хочу?..<br />
Доле, всього скуштував мій язик<br />
і до терпкого поволеньки звик…<br />
Мертву цілуючи батькову руку,<br />
я опановував вперто науку<br />
смерті й щоденних жебрацьких утрат…<br />
Ні, я багатько! Як гляну назад —<br />
скільки видатків: здоров’я, родина,<br />
слідом за лихом — лихая година,<br />
тиф, золотуха, сухоти, бронхіт…<br />
Господи, щедрим же видався світ.<br />
Нащо те щастя? Пощо ті благання?<br />
Я утолив і останнє жадання:<br />
маю в кишені шкоринку завжди,<br />
в пригорщах повних слід від води…</p>
<p><a name="9"></a></p>
<p><strong>9. ПЕРЕТІК</strong></p>
<p>Ми кажем, «зникає»… Куди? — невідомо…<br />
Та, певно, для всього є вічне пристання…<br />
Немає ні мешканців тут, ані дому, —<br />
зостався не подив, а тільки питання.<br />
Можливо, безпам’ятно все осідає:<br />
у сущому — мертве, у мертвому — суще…<br />
Триває перетік з безодні в безкрає,<br />
та всюди присутня душа невмируща.<br />
Якщо у вугіллі спресоване світло,<br />
а в камені іскри рояться, як бджоли,<br />
то скільки безвічного в дубі столітнім,<br />
а скільки живого у спилянім колі?<br />
Як в стовбурі цвяхів — мені вже предосить<br />
і болещів, й мук — серцевина аж трухне:<br />
я слух розпечатую — мати голосить,<br />
а вуха заткну — голова моя пухне.<br />
Бо зник брат Дмитро і сестричка пропала…<br />
— Куди? — я питаю… Мовчання. Глибоке.<br />
Я стільки зібрав родового металу —<br />
без дзвону мені не ступнути ні кроку.<br />
І шріт, і дротянки, осколки і кулі, —<br />
задарма дісталось те збіжжя у спадки…<br />
Безпам’ятно, себто — без болю, минуле<br />
у мене ввійшло — і немає ні згадки…<br />
Тут дім ось стояв. І росли осокори.<br />
Тут пера —столетки» на яйця міняли.<br />
Дворище розоране світлом прозорим<br />
у землю рахманну поволі стікало.</p>
<p><a name="10"></a></p>
<p><strong>10. ЗНИЗУ ВГОРУ</strong></p>
<p>В гущавині дерев настоюється сутінь,<br />
і лінію снігів переступає ліс,<br />
аби в проломі дня спромігся ти відчути,<br />
наскільки до землі ти міцно сам приріс.<br />
Суботній шлях глухий, а напростець — немає,<br />
просторитися можна хіба що до пітьми.<br />
Мов перекотинебо, валує птича зграя<br />
від чорної зими до білої зими.<br />
І широко тобі в життєвому проміжку,<br />
хоч чуєш в той же час у горлі тісноту,<br />
і мовчаком стоїш, мов камінь на обніжку,<br />
і під ногами чуєш довічну мерзлоту.<br />
Вгороджені у ґрунт і мамонти, і люди,<br />
лиш археолог зможе щось зайве відліпить<br />
і зняти шар землі з грудей, з очей — полуду,<br />
іздмухати віки, зірвать за миттю мить.<br />
Проступить із пітьми ясне обличчя Гліба,<br />
відвернеться від світла, зніяковівши, кат,<br />
а метром вище хлопчик, оживши, крикне: — Хліба! —<br />
То ж твій в війну померлий чотирьохлітній брат…<br />
А вище — конюх Федь, що у рові залився…<br />
А вище… чимхутчій ти очі відверни…<br />
І яму, і пітьму, в якій стоїш, обмисли, —<br />
там, де стоїш, — не змірять ні дна, ні глибини…<br />
Промоїна ясна вгорі над головою,<br />
квадратний небосхил біліє по краях.<br />
І біла птича зграя валує над тобою,<br />
і коренем вростає у ґрунт життєвий шлях.</p>
<p>***</p>

<div></div>