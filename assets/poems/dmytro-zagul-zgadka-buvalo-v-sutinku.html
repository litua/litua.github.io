<strong>Дмитро Загул – Згадка (Бувало: в сутінку вечірнім)</strong>
<p>І<br />
Бувало: в сутінку вечірнім,<br />
Як обрій кров’ю догорить,<br />
Стаю невпевненим, покірливим…</p>
<p>І туга пережитих літ<br />
Закряче вороном настирливим:<br />
Не варто марити про цвіт!</p>
<p>Хіба таким, мізерним, хирлявим,<br />
Чекати кращого чогось?<br />
Щоб потім згинуть непримиреним?</p>
<p>Та скільки ж поту пролилось<br />
І скільки ж витрачено сили,<br />
Щоб перебитися якось!</p>
<p>Чекай спокійної могили<br />
І не турбуйся про людей!<br />
Їм тільки власне, власне миле.</p>
<p>Ти не герой, не Прометей.<br />
Хай інші, в кого більше віри,<br />
Життя кладуть задля ідей!</p>
<p>А струни порваної ліри<br />
Нехай про смуток і любов,<br />
А не про голод, не про діри<br />
І не про сон брудних голов!</p>

<div>




</div>

<p>ІІ<br />
А догорить похмурий вечір,<br />
І ліхтарі замерехтять,<br />
То й настрій туги недоречний<br />
Втікає, як вечірній тать.</p>
<p>Засвічу лампу електричну –<br />
Зітхання радісне з грудей –<br />
І сяду за роботу звичну –<br />
Бадьорий, свіжий, молодий.</p>
<p>І радий, що позбувся туги,<br />
Що позабув одразу знов<br />
Оте маріння недолуге,<br />
І віру, й ліру, і любов.</p>
<p>Я не герой, не цвіт, не геній,<br />
Я звичайніський робітник,<br />
Що в обстанові цій буденній<br />
Ще змалку працювати звик.</p>
<p>І скільки сили, скільки вміння,<br />
І скільки вистачить часу,<br />
Я все вкладу в одне горіння,<br />
В одне терпіння все внесу.</p>
<p>Бо праця, праця од живого –<br />
Серцем гарячим, золотим,<br />
А не мерцям життя нового,<br />
Що мріють про минулий дим.</p>
<p>ІЗ ЗБІРКИ “НАШ ДЕНЬ”, З ЦИКЛУ “РАНКОВЕ СОНЦЕ”. Київ, 1920 р.</p>

<div></div>