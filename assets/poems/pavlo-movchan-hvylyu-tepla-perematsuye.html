<strong>Павло Мовчан – “Хвилю тепла перемацує глиця…” </strong>
<p>Хвилю тепла перемацує глиця,<br />
лінію дня вимальовує птиця,<br />
п’яний метелик квітку шука<br />
і залишає пилок на руках.<br />
Жовтий пилок на знекровленім тілі,<br />
там, де всі лінії вже посиніли,<br />
воском холоне, хоч пахне теплом,<br />
нуриться тінь мені в очі стеблом,—<br />
біль углибає — що й плоть знемогла,<br />
лиш позостались дві риски тепла<br />
в мене на скронях від ліній гарячих…<br />
Хто ж тебе кольором синім позначив?<br />
Де ж заподівся червоний барвник?<br />
Попіл зоставсь… А вогонь куди зник?<br />
Голод підсинював кров іще змалку,<br />
зранку катався на катафалку,<br />
порохом смутку очі чорнив<br />
і сумував, сумував, але жив…<br />
Виріс покручений та сучкуватий,<br />
наче Іудине древо горбате.<br />
Випнулись жили, мов гілками кущ,<br />
може, й мене обповив чорний плющ?<br />
Лінію теплу гне чайка сирітна…<br />
Глип — ні, то ворон клинцює повітря,<br />
попелом став за хвилину пилок,<br />
день почорнів від зчорнілих думок,<br />
наче на очі пов’язка лягла.<br />
Та ж позосталась нитка тепла.<br />
Йду я навпомацки — руки тремтять,<br />
чую, як б’ють десь джерела багать,<br />
пеком печуть дві жаринки на скронях<br />
і палахкоче метелик червоний,<br />
а на долоню ворон сіда —<br />
в отвори віч крадькома загляда…<br />
Що ти там бачиш? Мохнату істоту?<br />
Втілену в згусток смолистий скорботу<br />
чи у обслоні новій мене?<br />
Щось там ворушиться, мабуть, страшне,<br />
бо, відсахнувшись, ти, пташе, летиш<br />
і у повітрі червоно гориш.<br />
Хто я і де я? Ніяк не з’ясую<br />
і не живу, а сумую, сумую…<br />
Лінія ж дня стала ламаним дротом,<br />
глиця — колючками, словом — скорбота…<br />
Все проминуло, все відійшло…<br />
Руки холодить студене чоло…</p>

<div>




</div>

<p>***</p>

<div></div>