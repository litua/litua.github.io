<strong>Леся Українка – Прокляття Рахілі </strong>
<p>(Апокриф)</p>
<p><em>«Чутно крик в Рамі, великий плач і скарга, Рахіль плаче по дітях своїх і не може потішитись, бо їх немає».</em><br />
<em> (Єв. Матв. 2, 18)</em></p>
<p>З’явилося новеє світло в світі,</p>
<p>У Віфлеємі, в тихому селі,<br />
І засвітилася у темному блакиті<br />
Нова зоря, щоб і старі, й малі<br />
Дорогу звали до свого месії,<br />
Малого сива вбогої Марії.<br />
Пішли усі поклон йому віддати –</p>
<p>Волхви, царі і вбогі пастухи,<br />
Втішалася обрана богом мати,<br />
Сповнялась материнської пихи,<br />
Святої гордості, що кожна мати має,<br />
Як на руках своє дитя тримає,<br />
Бо кожній матері дитя її месія,<br />
Давно сподівана і справджена надія.<br />
О матері! щасливі тричі ви,</p>
<p>Коли про вашу любую дитину<br />
Не дбають ні царі, ні мудрії волхви,<br />
Коли нова зоря очей не вабить сину,<br />
Тоді не треба кидати господи<br />
І йти на безвість у далекий край,<br />
Щоб рятувать від лютої пригоди<br />
Свою дитину, свій єдиний рай,<br />
Так, як Марія сина рятувала,<br />
Свій скарб єдиний, скарб той світовий,<br />
Що сила темная на страту роковала,<br />
Бажаючи вгасить вогонь новий.<br />
Вночі зібралася мала родина</p>
<p>І подалась в пустиню крадькома,<br />
В пустиню їх зоря провадила сама,<br />
Оберігала їх сторожа янголина,<br />
Безлюднії шляхи пісковаті біліли,<br />
По них вигнанці йшли замислені, самі,<br />
Як мрії, крила янголів летіли,<br />
А винокол був схований у тьмі…<br />
Шука месію Ірод в Палестині,</p>
<p>І ллється кров, як навесні вода,<br />
Так падає дитина по дитині,<br />
Як з дерева роса тремтячая спада.<br />
Скрізь голосіння, плач і крик великий,<br />
Риданням Іудея пойнялась,<br />
В Шеолі темному озвався гомін дикий,<br />
І давняя Рахіль із гроба підвелась,<br />
По дітях страчених вона ридає,<br />
Марою білою до трупів припадає,<br />
Прокляття, скарги, мов пожежі дим,<br />
Знялись до неба. Вчув їх Елогім<br />
І посланця свого послав він до Рахілі.<br />
Із неба злинув Серафим зорею,<br />
Наметом засіяли крила білі,<br />
Як, потішаючи, схилився він над нею.<br />
Серафим:</p>

<div>




</div>

<p>Вгамуйся, бідна мати, не ридай!<br />
Нехай тобі сіяє так надія,<br />
Як та зоря нова. Рахіль, вгадай:<br />
«З Єгипту має вам прийти месія».<br />
Радій, Рахіль, Ізраїль оживе,<br />
Месія дасть йому життя нове!<br />
Рахіль:</p>
<p>Радіти, кажеш ти? мені радіти?<br />
О Серафим!, у вас на небесах<br />
Не плачуть матері і не вмирають діти,<br />
Вам невідомий смерті страх.<br />
Месія! що йому до нашої недолі?<br />
Він пан землі, безсмертний божий син.<br />
Мої сини в понурому Шеолі,<br />
Не вернеться вже звідти ні один.<br />
Ніхто їх звідти визволить не може, –<br />
Важкий, холодний сон наліг на груди їм.<br />
Ягве, страшний Ягве ! Таємний Елогім !<br />
Адонаї-Шаддаї, грізний боже !<br />
До тебе я за помстою вдаюсь,<br />
Тобі я, тінь ображена, молюсь !<br />
Ніхто не може літери змінити<br />
Твоїх міцних одвічних установ,<br />
Чотирнадцять колін заледве може змити<br />
Пролитую безвинно людську кров, –<br />
Дивись, тепер її пролито ціле море<br />
Для того, щоб живим зоставсь один!<br />
За кров дітей моїх, за материне горе<br />
Нехай заплатить сей, Марії син!<br />
Бо коли ні, то в день страшного суду<br />
На Йосафатовій долині стану я<br />
І перед зборищем мерців волати буду:<br />
Себе суди, неправий судія!..</p>
<p>Поблід від жалю ясний Серафим</p>
<p>І тихо знявся мовчазний угору,<br />
Закривши вид крилом сіяючим своїм.<br />
Рахіль стояла посеред простору,<br />
Неначе стовп могильний… Чорна мла<br />
Тремтіла й никла під зорею Сходу,<br />
Що ясне й тихе проміння лила,<br />
Немов живущу і цілющу воду.<br />
На зірку глянула з ненавистю Рахіль,<br />
Блідії руки здійняла з грізьбою:<br />
«Гори, проклята зірко! на сто миль<br />
Марії й синові освічуй путь собою.<br />
Маріє, радуйся! твій син, твоя любов,<br />
Живий, у захисті, та прийде та година,<br />
Даремне згине так твоя дитина,<br />
Як сі мої нащадки. Кров за кров!»</p>
<p>І зникла тінь в підземному Шеолі,<br />
А крик лунав ще довго в чистім полі<br />
І невиразною луною долетів<br />
До тихої вигнанниці – Марії.<br />
І син її крізь сон зненацька затремтів.<br />
А мати здійняла свій погляд, повний мрії,<br />
До зірки, та зоря вже ледве променіла –<br />
На сході заграва, мов кров’ю, червоніла.</p>

<div></div>