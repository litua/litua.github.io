<strong>Іван Франко – «Всюди нівечиться правда…»</strong>
<p>Всюди нівечиться правда,<br />
Всюди панує брехня,<br />
В ваших лиш серцях, о браття,<br />
Най не постане вона!<br />
Там ви для правди святої<br />
Сильний збудуйте опліт,<br />
Там ви огонь невгасимий<br />
Чесної думки паліть!<br />
Твердша від сталі твердої,<br />
Сто раз тривкіша, ніж мур, –<br />
Щирих, м’яких серць твердиня<br />
Супроти громів і бур.<br />
Там з поколінь в покоління<br />
Правда простоїть ціла,<br />
Поки не зломиться лютий<br />
Вал лицемірства і зла.<br />
І, мов те древо зимою,<br />
Зверху безлисте, мертве,<br />
В бурі, морози пускає<br />
Вічно коріння нове, –<br />
І, мов нора та підземна<br />
Триска ключем з-під скали, –<br />
Трисне з-під зла й пересудів<br />
Правда жива на земли!</p>

<div>




</div>

<p>6 апреля 1880</p>

<div></div>