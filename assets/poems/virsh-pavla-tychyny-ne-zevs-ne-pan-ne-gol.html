<strong>Павло Тичина – Не Зевс, не Пан, не Голуб-Дух…</strong>
<p>Не Зевс, не Пан, не Голуб-Дух, —<br />
Лиш Сонячні Кларнети.<br />
У танці я, ритмічний рух,<br />
В безсмертнім — всі планети.</p>
<p>Я був — не Я. Лиш мрія, сон.<br />
Навколо — дзвонні згуки,<br />
І пітьми творчої хітон,<br />
І благовісні руки.</p>

<div>




</div>

<p>Прокинусь я — і я вже Ти:<br />
Над мною, підо мною<br />
Горять світи, біжать світи<br />
Музичною рікою.</p>
<p>І стежив я, і я веснів:<br />
Акордились планети.<br />
Навік я взнав, що Ти не Гнів,—<br />
Лиш Сонячні Кларнети.</p>
<p><em>1918</em></p>

<div></div>