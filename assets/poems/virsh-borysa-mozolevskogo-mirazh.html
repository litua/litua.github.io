<strong>Мозолевський Борис – Міраж</strong>
<p>Хлюпоче море лагідно і щиро.<br />
Між небом і землею я один.<br />
І знову ти мені перед очима<br />
Стоїш у білій сукні край води</p>
<p>І поглядом показуєш неначе<br />
Туди, де наші сходяться стежки.<br />
А всі ті дні, що я тебе не бачу,<br />
Між мною і тобою — як віки.</p>

<div>




</div>

<p>Над плесом спіле сонце бронзовіє.<br />
Кохана, дай торкнутись хоч плеча!..<br />
Отак приходить, мабуть, божевілля —<br />
Лише його мені й не вистача.</p>
<p>А море ніжно горнеться до степу,<br />
І світ німує, мудрий, як Сократ.<br />
Тебе мені не бачити — нестерпно.<br />
А бачити — нестерпніше стократ.</p>

<div></div>