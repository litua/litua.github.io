<strong>Павло Мовчан – Останній сніг </strong>
<p>Відбуваючи покуту,<br />
білість втративши лунку,<br />
мов ганчірка, сніг забутий<br />
дотлівав собі в ярку.<br />
Вкритий рваним шаром бруду,<br />
він відразу викликав:<br />
сніг — не сніг, якась полуда<br />
чи облуда ворушка.<br />
Споневажений землею,<br />
він відблискував сталево<br />
недоречно при траві,<br />
переживши власний вік.<br />
Та комусь він був потрібен,<br />
хтось відвідував його,<br />
хтось, хто танув теж безслідно,<br />
кого чистий тлив вогонь.<br />
Він місив набряклу глину,<br />
погляд зсунувши з трави,<br />
бо носив важку крижину —<br />
холод спину так ломив!<br />
А за ним студеним крапом<br />
позначався кожен крок,<br />
і ходила косолапо біла тінь чи холодок…<br />
Він вдивлявся в сніг всім зором,<br />
лячно пальцями торкавсь,<br />
шепотів: — Вже скоро-скоро…<br />
зійде сніг і скресне час…</p>

<div>




</div>

<p>***</p>

<div></div>