<strong>Микола Хвильовий – Пісня з тракту </strong>
<p>Битий шлях. Життя.<br />
Тюпали верхів’я<br />
…тюпали, потюпали<br />
— далі.<br />
Похнюпливі коні поштові,<br />
пісок і батіг в колесо<br />
…Чи то — передок, чи то — човен,<br />
а хвилі-задума крізь сон.<br />
Кажуть, була революція…<br />
— Не знаю — я волосний…<br />
Куди це мої коні пнуться<br />
напередодні весни?<br />
Куди це? Коні! Куди це?<br />
…В вербах станційні огні<br />
…За далиною станиця<br />
…Думи мої неясні.<br />
Ну-бо, мої любенькі!<br />
Знову звертайте на тракт —<br />
знову послухаю дзенькіт<br />
під дрижулою цебра.<br />
Коні, поштові коні!<br />
Знаєте й ви про мету —<br />
пісню про верстви і гони<br />
нам телефони гудуть.<br />
…Битий шлях. Життя.<br />
Тюпали верхів’я<br />
…тюпали, потюпали<br />
— далі….</p>

<div></div>