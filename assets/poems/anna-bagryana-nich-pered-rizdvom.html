Анна Багряна – Ніч перед Різдвом<p>Розсипані іскри ватри<br />
По світу, немов байстрята…<br />
Завтра – Різдвяне свято<br />
Буде хтось зустрічати.<br />
Шабашем відгуляю<br />
Оргій відьомських коло.<br />
Відьма – та, що все знає<br />
Зараз або ніколи.<br />
Відьма – це я…<br />
Бачиш,<br />
Плига вогонь вгору?<br />
Кожна іскра – як значення<br />
Вдачі чужого горя.<br />
Я ж байдужа до горя…<br />
Гей, мої потерчата!<br />
Нумо на Лису гору,<br />
Щоб як слід погуляти!<br />
Ніч така фантастична,<br />
Ніч – пречисто-нечиста,<br />
Правда, якось незвично:<br />
Шабаш відьомський в місті.<br />
Гей, мої потерчата!<br />
Гей, русалки-чаклунки!<br />
Вам не варто шукати<br />
Шамбали<br />
для рятунку.<br />
Шамбала – це омана,<br />
Це – буддійська міфічність,<br />
Отже, сил вам не стане<br />
На скитання одвічні.<br />
Краще линьте на Лису!<br />
Місяць вкаже дорогу…<br />
Ніч<br />
народження біса<br />
В день<br />
народження Бога.</p>

<div>




</div>

<p>автор: <a href="http://onlyart.org.ua/?page_id=45274"><strong>Анна Багряна</strong></a></p>

<div></div>