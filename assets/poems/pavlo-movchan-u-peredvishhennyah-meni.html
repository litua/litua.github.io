<strong>Павло Мовчан – “У передвіщеннях мені…” </strong>
<p>У передвіщеннях мені<br />
являлись образи сумні:<br />
то наче скачу на коні<br />
і нагло падаю додолу —<br />
одна нога ще в стремені,<br />
а голова скородить поле.<br />
У перевернутих очах<br />
відбилось небо й сизий птах,<br />
і кров, що тліла на шаблях,<br />
у очі капала поволі…<br />
А то немовби на волах<br />
везуть мене, куриться шлях…<br />
Засипаний від стіп до тім’я<br />
сипкою дрібковою сіллю.<br />
Риплять колеса піді мною,<br />
а сіль горою насипною<br />
росте на грудоньках моїх,<br />
як у заметі білий сніг…<br />
А то ведуть мене на страту.<br />
Холодні сходинки щербаті…<br />
І ставши прямо перед катом,<br />
я в ньому раптом впізнаю<br />
подобу згорблену свою.<br />
І я кричу, та він не чує —<br />
неквапно зашморга лаштує…<br />
Кричу йому, що я — це ти!<br />
Стражденну душу відпусти…<br />
Але його глуха рука<br />
вже нашморгнула мотузка…<br />
Чи гинув я — не пам’ятаю.<br />
Але то був не сон, я знаю:<br />
ось слід на шиї, шрам на лобі,<br />
і кат закляк в моїй подобі.</p>

<div>




</div>

<p>***</p>

<div></div>