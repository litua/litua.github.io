<strong>Павло Мовчан – “Обтяжені світлом, вгиналися хмари…” </strong>
<p>Обтяжені світлом, вгиналися хмари,<br />
і срібло крізь отвори туго струмить,<br />
спалахує біло на віддихах пара,<br />
і грає на вилогах снігу блакить.</p>
<p>На білому огирі дух білий їде,<br />
і срібні підкови в повітрі блищать,<br />
і ніби відлуння — зникає безслідно,<br />
відбивши на грудях підкови печать…</p>
<p>Проте не відчув я потуги удару,<br />
що подих забив мені нагло на мить, —<br />
і видихав раптом золочену хмару,<br />
а в ній, мов камінчик, пташинка сидить.</p>
<p>— Душ-ш-а! — хотів крикнуть — повітря забракло.<br />
По обрії мчав, мов примарний їздець.<br />
Ввідхнув я у груди морозу й заплакав —<br />
запікся на грудях півколом рубець…</p>

<div>




</div>

<p>І вершник той зник, розповзлася хмарина,<br />
і я несміливо шурхнув у замет,<br />
де грудкою криги втопилась пташина, —<br />
я взяв, аби визволить з срібних тенет…</p>
<p>Хотів відігріть, та тепла бракувало,<br />
повітря не мав, щоб у неї вдихнуть.<br />
І кроки гранітні мої скреготали,<br />
неначе іржею взялась біла путь…</p>
<p>Від райського співу лиш це й позосталось,<br />
а білість вапном їла очі мені,<br />
і люто копита кругом скреготали,<br />
і слід від копита на грудях дзвенів.</p>
<p>Я ніс ту пернату крижину в долонях, —<br />
хай світлом її примагнічує вись.<br />
І білі на обрії здибились коні,<br />
на хмарах сліди від копит запеклись.</p>
<p>***</p>

<div></div>