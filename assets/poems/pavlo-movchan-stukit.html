<strong>Павло Мовчан – Стукіт </strong>
<p>Криє затінком суничним літній ліс,<br />
струмує шелест: густіша… крок повільний<br />
уповільнює дорогу, що, стискаючись, все ширша…<br />
Підлітає вгору хата, аж за обрій зазирає,<br />
чи шляхи рівніші стали,<br />
від коліс, можливо, довші?<br />
Та за обрієм знов обрій…<br />
Тільки з вежі часу чути стукіт серця,<br />
тупіт чути!.. Лопотить дитя по стежці,<br />
жінка бульбу вибирає,<br />
яблука об дах гуркочуть, тешуть ґонт,<br />
на бубон шкури натягли,<br />
та крок пульсує…<br />
Стукіт чути…<br />
Джерело — пульсарій часу,<br />
бачу, як воно чорніє!.. Зяє отвором смоктучим,<br />
все вбирає до краплини.<br />
І струмок назад пульсує,<br />
і щохвилі серце більша…<br />
Стукіт чути…<br />
Тіло зменшується втричі,<br />
і річки назад струмують:<br />
супротивна хвиля часу всю теперішність спиняє:<br />
гонить, гонить води вгору,<br />
і трави зелена піна піднялась понад верхів’я.<br />
Тоне шум в глибинах тіней.<br />
Серце стовбури рахує, мітить стукотом повітря —<br />
зяють сині ополонки.<br />
Стукіт чу-ти.<br />
Він відлунює у пучках і стіні передається,<br />
в скронях, в грудях стукіт чути…<br />
Ложка цокає об зуби — стукіт чути.<br />
А лопати ґлей довбають — стукіт чути.</p>

<div>




</div>

<p>***</p>

<div></div>