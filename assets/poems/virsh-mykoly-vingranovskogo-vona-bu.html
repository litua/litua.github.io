<strong>Микола Вінграновський – Вона була задумлива, як сад…</strong>
<p>Вона була задумлива, як сад.<br />
Вона була темнава, ніби сад.<br />
Вона була схвильована, мов сад.<br />
Вона була, мов сад і мов не сад.</p>
<p>Вона була урочиста, як ніч.<br />
Вона була одненька, ніби ніч.<br />
Вона була в червоному, мов ніч.<br />
Вона була, мов ніч і мов не ніч.</p>
<p>Вона була, що наче й не була.<br />
Але вона була! Була!<br />
Любове, ні! не прощавай!<br />
Непевний крок свій не збивай.</p>
<p>Непевний крок свій в ніч і сад…</p>
<p>Сердець розбитих серцепад…</p>
<p>Непевний кроче мій, іди!<br />
Непевний кроче мій, іди!!<br />
Непевний кроче мій, іди!!!<br />
Непевний кроче мій, не йди…</p>

<div>




</div>

<p>Страждаю я, страждає труд,<br />
А хмари небо труть і труть,<br />
І дні, мов коні вороні,<br />
Дорогоцінний час несуть.</p>
<p>Вона була, вона була!<br />
Вона була, як світ, як горн!<br />
І її гори — моє горе,<br />
В її краю мені хула.</p>
<p>Але вона — жона. Вона —<br />
Самозбереження народу.<br />
І мову, кров його і вроду<br />
їй доля зберегти дана…</p>
<p>Ну, що ж тепер мовчиш, мій вік<br />
Цивілізованих калік?!<br />
Вітчизно-сльозе-мріє-сну,<br />
Прийми болінь моїх весну.</p>
<p>Бо наче я вже не живу,<br />
Свою надію неживу<br />
Приспав під серцем і не сплю…<br />
Двадцятий вік як я люблю.</p>
<p>Вона була за всі віки…<br />
В прощальнім слові до руки<br />
Схилялись їй і ніч, і сад…<br />
Сердець розбитих серцепад.</p>
<p><em>1960</em></p>

<div></div>