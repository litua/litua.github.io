<strong>Мозолевський Борис – Маленький париж</strong>
<p>Прийду колись, життям шаленим зморений,<br />
В твій тихий дім між містом і селом,<br />
Де двері за бамбуковими шторами<br />
Ще пам’ятають рук моїх тепло.</p>
<p>Від заздрощів побліднуть всі Сальєрі,<br />
Коли, зачувши з вулиці мій крок,<br />
В передпокої голосно заллється,<br />
Як цуценятко радісне, дзвінок.</p>
<p>І знов ножами серце перекраю,<br />
Задивлений у ті бузкові дні,<br />
Де твій портрет висить під пектораллю,<br />
Крізь роки посміхаючись мені…</p>
<p>Невже я не учора розпрощався<br />
З ночами тими в місячній плавбі,<br />
Коли коронував тебе на царство,<br />
Під ноги вірші стелячи тобі?</p>
<p>Згадай ті дні, як в присмерку червонім<br />
Я дим твого волосся цілував.<br />
І плавились мембрани телефонні,<br />
Мої тобі доносячи слова.</p>

<div>




</div>

<p>А за вікном світились виногрона,<br />
І в кухлі розцвітали колоски.<br />
Й не пектораль була тобі корона,<br />
А дві в обіймах зведені руки…</p>
<p>Якого ж ти іще запрагла раю?<br />
На чорне обернулось голубе.<br />
Не круточоле небо пекторалі —<br />
Життя безхмарне знадило тебе.</p>
<p>А вітер ніс гусей по заозер’ю,<br />
І важко впали дві мої руки…<br />
Відплакали сльозами житніх зерен<br />
Залишені у кухлі колоски.</p>
<p>Я більше повертатися не схочу<br />
Під дах твій, в той маленький твій Париж,<br />
В ті присмерки, у ті пекельні ночі,<br />
Де ти на серці зіркою гориш.</p>
<p>Живи собі. Почни усе спочатку.<br />
З кимсь іншим, що лишилось, долюби.<br />
Хай стануть біля снів моїх на чати<br />
Вогні моєї гордої доби.</p>
<p>Живи собі — я все вже вирвав з коренем.<br />
Я все збагнув! Я більше — не прийду.<br />
Розтала за бамбуковими шторами<br />
Твоя подоба в синьому чаду.</p>

<div></div>