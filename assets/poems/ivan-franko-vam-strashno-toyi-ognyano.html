<strong>Іван Франко – «Вам страшно тої огняної хвилі…»</strong>
<p>Вам страшно тої огняної хвилі,<br />
Коли з мільйонів серць, мов божий грім,<br />
Закута правда бухне і застилі<br />
Шкарлущі світу розірве на нім?<br />
Ви боїтесь, щоби криваві хвилі<br />
Не потекли і не підмили дім<br />
Блискучої освіти, не змулили<br />
Швидкого поступу думок зовсім?<br />
Не бійтеся! В кривавих хвиль навалі<br />
Не згине думка, правда і добро,<br />
Лиш краще, ширше розів’ється далі.<br />
Не бійтеся! Не людськості ядро<br />
Та буря зломить, а суху лушпину, –<br />
Ядро ж живеє розростесь без впину.</p>

<div>




</div>

<p>1880</p>

<div></div>