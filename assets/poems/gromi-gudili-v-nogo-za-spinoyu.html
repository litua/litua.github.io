<strong>Петро Радейко – Громи гуділи в нього за спиною</strong>
<p>Громи гуділи в нього за спиною,<br />
З-над лісу буря сунула й гроза,<br />
А він не чув за думкою сумною,<br />
А в голові – гули пісень слова.</p>
<p>Йому були пісні страшніш од бурі,<br />
І роздирали серце, як громи.<br />
Тривогу більшу, аніж висі хмурі,<br />
У серце й душу віяли вони.</p>

<div>




</div>

<p>Як розстелились хмари по долині<br />
І розпач неба в травах зашумів,<br />
Не похмурніли в нього очі сині,<br />
Він жваву пісню в грудях притаїв.</p>
<p>Безжальний вітер листя рвав і кидав,<br />
Ламав колосся, гнув і шматував,<br />
Але з грудей мелодію не видер, –<br />
Юнак із вітром в далеч поскакав.</p>
<p><a href="http://onlyart.org.ua/?page_id=1201">до переліку віршів Петра</a><br />
<strong><br />
</strong></p>

<div></div>