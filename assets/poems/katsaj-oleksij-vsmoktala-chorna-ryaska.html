<strong>Кацай Олексій – Всмоктала чорна ряска зорепад…</strong>
<p>Всмоктала чорна ряска зорепад<br />
хапа парсеки ротом безупинно<br />
в акваріумі трьох координат<br />
мій зореліт<br />
як без води рибина</p>
<p>У склі безодні<br />
погляд вже померх<br />
у порожнечу<br />
згусло безгоміння<br />
і темно навкруги і ні шешерх<br />
лиш нескінченність зорі нишком глима</p>

<div>




</div>

<p>І ось тоді я мікрофон зібгав<br />
здолав його змертвілість найстрашнішу<br />
вкрутивши вірші<br />
в непорушну тишу<br />
й навколо їх усесвіт закружляв</p>
<p>А потім обережно до нестями<br />
я голову та очі обереги<br />
з гермошолому витягнув торбеги<br />
і довго вчився дихати словами.</p>

<div></div>