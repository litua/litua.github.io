<strong>Іван Котляревський – Енеїда (ч.VI)</strong>
<p><strong></strong><strong>Частина шоста</strong></p>
<p>Зевес моргнув, як кріль усами,<br />
Олімп, мов листик, затрусивсь;<br />
Мигнула блискавка з громами,<br />
Олімпський потрух взворушивсь.<br />
Боги, богині і півбоги,<br />
Простоволосі, босоногі,<br />
Біжать в олімпську карвасар.<br />
Юпітер, гнівом розпалений,<br />
Влетів до них мов навіжений<br />
І крикнув, як на гончих псар:</p>
<p>«Чи довго будете казитись<br />
І стид Олімпові робить?<br />
Щодень проміж себе сваритись<br />
І смертних з смертними травить?<br />
Поступки ваші всі не божі;<br />
Ви на сутяжників похожі<br />
І раді мордовать людей;<br />
Я вас із неба поспихаю<br />
І до того вас у караю,<br />
Що пасти будете свиней.</p>
<p>А вам, олімпські зубоскалки,<br />
Моргухи, дзиги, фіглярки,<br />
Березової дам припарки,<br />
Що довго буде вам втямки.<br />
Ох, ви на смертних дуже ласі!<br />
Як грек на ніжинські ковбаси.<br />
Все лихо на землі од вас,<br />
Чрез ваші зводні, женихання,<br />
Не маю я ушановання;<br />
Я намочу вас в шевський квас.</p>
<p>Або оддам вас на роботу,<br />
Запру в смирительних домах,<br />
Там виженуть із вас охоту<br />
Содомить на землі в людях.<br />
Або я луччу кару знаю,<br />
Ось як богинь, я укараю:<br />
Пошлю вас в Запорозьку Січ;<br />
Там ваших каверз не вважають,<br />
Жінок там на тютюн міняють.<br />
Вдень п’яні сплять, а крадуть вніч.</p>
<p>Не ви народ мій сотворили,<br />
Не хист создать вам черв’яка;<br />
Нащо ж людей ви роздрочили?<br />
Вам нужда до чужих яка?..<br />
Божусь моєю бородою<br />
І Гебиною пеленою,<br />
Що тих богів лишу чинів,<br />
Які тепер в війну вплетуться;<br />
Нехай Еней і Турн скубуться,<br />
А ви глядіть своїх чубів».</p>
<p>Венера молодиця сміла,<br />
Бо все з воєнними жила,<br />
І бите з ними м’ясо їла,<br />
І по трахтирах пуншт пила;<br />
Частенько на соломі спала,<br />
В шинелі сірій щеголяла,<br />
Походом на візку тряслась;<br />
Манишки офицерські прала,<br />
З стрючком горілку продавала<br />
І мерзла вніч, а вдень пеклась.</p>
<p>Венера по-драгунськи сміло<br />
К Зевесу в витяжку іде,<br />
Начавши говорити діло,<br />
Очей з Зевеса не зведе:<br />
«О тату сильний, величавий!<br />
Ти всякий помисл зриш лукавий,<br />
Тебе ніхто не проведе;<br />
Ти оком землю назираєш,<br />
Другим за нами приглядаєш,<br />
Ти знаєш, що, і як, і де.</p>
<p>Ти знаєш, для чого троянців<br />
Злим грекам попустив побить;<br />
Енея з пригорщею ланців<br />
Велів судьбам не потопить;<br />
Ти знаєш лучче всіх причину,<br />
Чого Еней приплив к Латину<br />
І біля Тібра поселивсь?<br />
Ти ж словом що опреділяєш,<br />
Того вовік не одміняєш;<br />
Відкіль же Турн тут притуливсь?</p>
<p>І що такеє Турн за свято,<br />
Що не вважає і тебе?<br />
Фрігійське плем’я не проклято,<br />
Що всякий єретик скубе;<br />
Твої закони б ісполнялись,<br />
Коли б олімпські не мішались<br />
І не стравляли би людей.<br />
Твоїх приказів не вважають,<br />
Нарошно Турну помагають;<br />
Бо, бач, Венерин син Еней.</p>
<p>Троянців бідних і Енея<br />
Хто не хотів, той не пужав;<br />
Терпіли гірше Прометея,<br />
На люльку що огню украв.<br />
Нептун з Еолом з перепросу<br />
Дали такого переносу,<br />
Що й досі зашпори щемлять.<br />
Другії ж боги… Що казати?<br />
Діла їх лучче мусиш знати,<br />
Енея тілько не з’їдять.</p>
<p>О Зевс! О батечку мій рідний!<br />
Огляньсь на плач дочки своєй;<br />
Спаси народ фрігійський бідний.<br />
Він діло єсть руки твоєй.<br />
Як маєш ти кого карати,<br />
Карай мене. — карай! Я мати,<br />
Я все стерплю ради дітей!<br />
Услиш Венеру многогрішну!<br />
Скажи мні річ твою утішну:<br />
Щоб жив Іул, щоб жив Еней! »</p>
<p>«Мовчать! Прескверна пащекухо!<br />
Юнона злобна порощить. —<br />
Фіндюрко, ящірко, брехухо!<br />
Як дам — очіпок ізлетить!<br />
Ти смієш, кошеня мерзенне,<br />
Зевесу доносить на мене.<br />
Щоб тим нас привести в розлад.<br />
За кого ти мене приймаєш?<br />
Хіба ж ти, сучище, не знаєш,<br />
Що Зевс мій чоловік і брат?</p>
<p>Тобі ж, Зевес, скажи, не стидно,<br />
Що пред тобою дрянь і прах<br />
Базіка о богах обидно,<br />
Мудрує о твоїх ділах?..<br />
Який ти світу повелитель<br />
І наш олімпський предводитель,<br />
Коли против фіндюрки пас?..<br />
Всесвітня волоцюга мерзька,<br />
Нікчемна зводниця цітерська<br />
Для тебе луччая од нас.</p>
<p>А з Марсом чи давно піймавши,<br />
Вулкан їй пелену відтяв;<br />
Різками добре одідравши,<br />
Як сучку, в ретязку держав.<br />
Но ти того буцім не знаєш,<br />
Як чесную її приймаєш<br />
І все робить для неї рад.<br />
Вона і Трою розорила,<br />
Вона Дідону погубила;<br />
Но все іде для неї влад.</p>
<p>Де ся підтіпанка вмішалась,<br />
То верб’я золоте росло;<br />
Земля б щасливою назвалась,<br />
Коли б таке пропало зло!<br />
Чрез неї вся Латинь возстала<br />
І на троян її напала,<br />
І Турн зробивсь Енею враг.<br />
Не можна бід всіх ізлічити,<br />
Яких успіла наробити<br />
На небі, на землі, в водах.</p>
<p>Тепер же на мене звергає,<br />
Сама наброївши біди;<br />
І так Зевеса умовляє,<br />
Мов тілько вилізла з води.<br />
Невинничаєть, мов Сусанна,<br />
Незаймана ніколи панна,<br />
Що в хуторі зжила ввесь вік.<br />
Не діждеш з бабкою своєю —<br />
Я покажу твому Енею…<br />
Богиня я! — він чоловік».</p>
<p>Венера лайки не стерпіла,<br />
Юнону стала кобенить;<br />
І перепалка закипіла,<br />
Одна другу хотіла бить.<br />
Богині в гніві также баби<br />
І также на утори слабі,<br />
З досади часом і брехнуть,<br />
І, як перекупки, горланять,<br />
Одна другу безчестять, ганять<br />
І рід ввесь з потрухом кленуть.</p>
<p>«Та цитьте, чортові сороки! —<br />
Юпітер грізно закричав. —<br />
Обом вам обіб’ю я щоки;<br />
Щоб вас, бублейниць, враг побрав!<br />
Не буду вас карать громами;<br />
По п’ятах виб’ю чубуками,<br />
Олімп заставлю вимітать;<br />
Я вас умію усмирити,<br />
Заставлю чесно в світі жити<br />
І зараз дам себе вам знать.</p>
<p>Занишкніть, уха наставляйте<br />
І слухайте, що я скажу,<br />
Мовчіть! Роти пороззявляйте,<br />
Хто писне, — морду розміжжу.<br />
Проміж латинців і троянців<br />
І всяких Турнових поганців<br />
Не сікайся ніхто в війну;<br />
Ніхто ніяк не помагайте,<br />
Князьків їх також, не займайте,<br />
Побачим, здасться хто кому».</p>
<p>Замовк Зевес, моргнув бровами.<br />
І боги врозтіч всі пішли.<br />
І я прощаюсь з небесами,<br />
Пора спуститись до землі<br />
І стать на Шведськую могилу,<br />
Щоб озирнуть воєнну силу<br />
І битву вірно описать;<br />
Купив би музі на охвогу,<br />
Щоб кончить помогла роботу,<br />
Бо нігде рифм уже достать.</p>
<p>Турн осушивсь після купання<br />
І ганусною підкрепивсь,<br />
З намету виїхав зарання,<br />
На кріпость сентябрем дививсь.<br />
Трубить в ріжок! — оп’ять тривога!<br />
Кричать, біжать, спішать якмога;<br />
Великая настала січ!<br />
Троянці дуже славно бились,<br />
Рутульці трохи поживились,<br />
Насилу розвела їх ніч.</p>
<p>В сю ніч Еней уже зближався<br />
До городка що Турн обліг;<br />
З Паллантом в човні частовався,<br />
Поїв всю старшину, як міг.<br />
В розказах чванився ділами.<br />
Як храбровав з людьми, з богами,<br />
Як без розбору всіх тузив.<br />
Паллант і сам був зла брехачка,<br />
Язик його тож не клесачка,<br />
В брехні Енею не вступив.</p>
<p>Ану, старая цар-дівице,<br />
Сідая музо, схаменись!<br />
Прокашляйсь, без зубів сестрице,<br />
До мене ближче прихились!<br />
Кажи: якії там прасунки<br />
В Енеєві пішли вербунки,<br />
Щоб против Турна воювать.<br />
Ти, музо, кажуть всі, письменна,<br />
В полтавській школі наученна,<br />
Всіх мусиш поіменно знать.</p>
<p>Читайте ж, муза що бормоче:<br />
Що там з Енеєм плив Массик,<br />
Лінтяй, ледащо неробоче,<br />
А сильний і товстий, мов бик.<br />
Там правив каюком Тигренко,<br />
Із Стехівки то шинкаренко,<br />
І вів з собою сто яриг.<br />
Близ сих плили дуби Аванта,<br />
Він був страшнійший од сержанта,<br />
Бо всіх за все по спині стриг.</p>
<p>Поодаль плив байдак Астура,<br />
Сей лежнем в винницях служив;<br />
На нім була свиняча шкура,<br />
Котору він як плащ носив.<br />
За ним Азіллас плив на барці,<br />
Се родич нашій паламарці, —<br />
Недавно з кошельком ходив;<br />
Но, бач, безокая фортуна<br />
Зробила паном із чупруна.<br />
Таких немало бачим див!</p>
<p>А то на легкому дубочку,<br />
Що роззолочений ввесь в прах,<br />
Сидить, розхриставши сорочку,<br />
З турецьким чубуком в зубах?<br />
То Цінарис, цехмістр картьожний.<br />
Фігляр, обманщик, плут безбожний,<br />
З собой всіх шахраїв веде;<br />
Коли, бач, Турна не здоліють.<br />
То картами уже подіють,<br />
Що між старці Турн попаде.</p>
<p>А то сидить в брилі, в кереї,<br />
З товстою книжкою в руках,<br />
І всім, бач, гонить ахинеї,<br />
І спорить о своїх правах?<br />
То родом з Глухова юриста,<br />
Він має чин канцеляриста<br />
І єсть добродій Купавон.<br />
Щоб значкового дослужиться<br />
І на війні чим поживиться,<br />
Вступив в Енеїв легіон.</p>
<p>А то — беззубий, говорливий,<br />
Сухий, невірний, як шкелет,<br />
І лисий, і брехун сварливий?<br />
То вихрист із жидів, Авлет.<br />
Недавно на другій женився,<br />
Та, бач, в рахунку помилився.<br />
Із жару в полом’я попав;<br />
Щоб од яги як одв’язатись,<br />
То мусив в військо записатись<br />
І за шпигона на год став.</p>
<p>Іще там єсть до півдесятка,<br />
Но дріб’язок і гольтіпа;<br />
В таких не буде недостатка,<br />
Хоть в день їх згине і копа.<br />
А скілько ж всіх? — того не знаю,<br />
Хоть муза я, — не одгадаю,<br />
По пальцям тож не розлічу;<br />
Бігме! На щотах не училась,<br />
Над карбіжем тож не трудилась,<br />
Я, що було, те лепечу.</p>
<p>Уже Волосожар піднявся,<br />
Віз на небі вниз повертавсь,<br />
І дехто спати укладався,<br />
А хто під буркой витягавсь.<br />
Онучі інші полоскали,<br />
Другії лежа розмовляли,<br />
А хто прудився у кабиць.<br />
Старші, підпивши, розійшлися<br />
І дома за люльки взялися,<br />
Лежали боком, навзнич, ниць.</p>
<p>Еней один не роздягався,<br />
Еней один за всіх не спав;<br />
Він думав, мислив, умудрявся<br />
(Бо сам за всіх і одвічав),<br />
Як Турна-ворога побити,<br />
Царя Латина ускромити<br />
І успокоіти народ.<br />
В сій думці смутно походжая<br />
І мислю бог зна де літая,<br />
Під носом бачить коровод.</p>
<p>Ні риби то були, ні раки,<br />
А так, якби кружок дівчат;<br />
І бовталися, як собаки,<br />
І вголос, як кішки, нявчать.<br />
Еней здригнувсь, і одступає,<br />
І «Да воскреснеть» вслух читає,<br />
Но сим нітрохи не поміг;<br />
Ті чуда з сміхом, з реготнею<br />
Вхватились за поли з матнею;<br />
Еней аж на поміст приліг.</p>
<p>Тогді одна к йому сплигнула<br />
Так, мов цвіркун або блоха,<br />
До уха самого прильнула,<br />
Мов гадина яка лиха.<br />
«Чи не пізнаєш нас, Енею?<br />
Та ми ж з персоною твоєю<br />
Троянський ввесь возили род;<br />
Ми Ідської гори дубина,<br />
Липки, горішина, соснина.<br />
З яких був зроблений твій флот.</p>
<p>До нас було Турн докосився<br />
І байдаки всі попалив,<br />
Та Зевс, спасибі, поспішився,<br />
Як бач, мавками поробив.<br />
Була без тебе зла година.<br />
Трохи-трохи твоя дитина<br />
Не оддала душі богам.<br />
Спіши свій городок спасати;<br />
Ти мусиш ворогам тьху дати,<br />
Ти сам, — повір моїм словам».</p>
<p>Сказавши, за ніс ущипнула;<br />
Еней мов трохи ободривсь;<br />
І на других хвостом махнула,<br />
Ввесь флот неначе поспішивсь;<br />
Мавки-бо стали човни пхати,<br />
Путем найлучиим направляти.<br />
І тілько починався світ.<br />
Еней уздрів свій стан в осаді;<br />
Кричить во гніві і досаді,<br />
Що Турна лусне тут живіт.</p>
<p>А сам, матню прибравши в жменю,<br />
По пояс в воду з човна плиг<br />
І кличе в поміч гарну неню<br />
І всіх олімпівських богів.<br />
За ним Паллант, за сим вся сволоч<br />
Стриб-стриб з човнів, Енею в помоч,<br />
І тісно строяться на бой.<br />
«Ну, разом! — закричав. — Напрімо!<br />
І недовірків сокрушімо,<br />
Рушайте як один, шульгой».</p>
<p>Троянці, з города уздрівши,<br />
Що князь на поміч к ним іде,<br />
Всі кинулись, мов одурівши,<br />
Земля од топотні гуде.<br />
Летять і все перевертають,<br />
Як мух, рутульців убивають,<br />
Сам Турн стоїть ні в сих ні в тих;<br />
Скрізь ярим оком окидає,<br />
Енея з військом уздріває<br />
І репетує до своїх:</p>
<p>«Реб’ята! бийтесь, не виляйте,<br />
Настав тепер-то січі час!<br />
Доми, жінок, батьків спасайте,<br />
Спасайте, любо що для вас!<br />
Ступня не оддавайте даром,<br />
Їх кості загребем тут ралом,<br />
Або… но ми храбріші їх!<br />
Олімпські нас не одступились,<br />
Вперед! Троянці щось смутились,<br />
Не жалуйте боків чужих».</p>
<p>Примітя ж Турн гармидер в флоті,<br />
Туда всю силу волоче;<br />
Скрізь йорзає, як чорт в болоті,<br />
І о поживі всім товче.<br />
Построївши рутульців в лаву,<br />
Одборних молодців на славу,<br />
Пустився на союзних вскач.<br />
Кричить, рубає, вередує,<br />
Не б’ється, бач, а мов жартує,<br />
Бо був вертлявий і силач.</p>
<p>Еней пройдисвіт і не промах.<br />
В війні і взріс, і постарів;<br />
Привідця був во всіх содомах,<br />
Ведмедів бачив і тхорів.<br />
Дитина хукає на жижу;<br />
Енею ж дур невдивовижу,<br />
Видав він разних мастаків.<br />
На Турна скоса поглядає<br />
І на рутульців наступає,<br />
Пощупать ребер і боків.</p>
<p>Фарона першого погладив<br />
По тім’ю гострим, кладенцем<br />
І добре так його уладив,<br />
Що сей вильнув наверх денцем.<br />
Потім Ліхаса в груди тиснув,<br />
Сей поваливсь і більш не писнув:<br />
За ним без голови Кісей,<br />
Як міх з пашнею, повалився,<br />
І Фар на теє ж нахопився,<br />
Розплющив і сього Еней.</p>
<p>Еней тут добре колобродив<br />
І всіх на чудо потрошив;<br />
Робив він із людей уродів<br />
І щиро всіх на смерть душив.<br />
Паллант був перший раз на битві,<br />
Кричав, жидки як на молитві,<br />
Аркадян к бою підтруняв;<br />
По фрунту бігав, турбовався,<br />
Плигав, вертівся, ухилявся,<br />
Як огир в стаді, ярував.</p>
<p>Тут Даг, рутулець прелукавий,<br />
Пізнав одразу новичка,<br />
Хотів попробовать для слави<br />
Паллантові піддать тичка;<br />
Но наш аркадець ухилився,<br />
Рутулець з жизнею простився,<br />
В аркадцях закипіла кров!<br />
Одні других випереджають,<br />
Врагів, як хмиз, трощать, ламають,<br />
Така підданців єсть любов.</p>
<p>Паллант Евандрович наскоком<br />
Якраз Гібсона і насів,<br />
Шпигнув в висок над правим, оком,<br />
Гібсон і дутеля із’їв,<br />
За сим такая ж смертна кара<br />
І лютого постигла Лара.<br />
Ось Ретій в бендюгах летить!<br />
Сього Паллант стягнув за ногу,<br />
Ударив, як пузир, об дрогу,<br />
Мазка із трупа капотить,</p>
<p>Ось! ось! яриться, бісом дише!<br />
Агамемноненко Галес<br />
І бистрим бігом все колише,<br />
Неначе в гніві сам Зевес;<br />
Вокруг себе все побиває,<br />
Фарет, з ним збігшись, погибає,<br />
Душі пустився Демоток,<br />
Ладона сплющив, як блошицю,<br />
Кричить: «Палланта-ледащицю<br />
Злигаю я в один ковток».</p>
<p>Паллант, любесенький хлопчина,<br />
Скріпивсь, стоїть, як твердий дуб,<br />
І жде, яка то зла личина<br />
Йому нам’яти хоче чуб.<br />
Дождавсь — і зо всього розгона<br />
Вліпив такого макогона,<br />
Що пан Галес шкереберть став.<br />
Паллант, його поволочивши,<br />
Потім на горло наступивши,<br />
Всього ногами потоптав.</p>
<p>За сим Авента, пхнувши ззаду,<br />
Поставив раком напоказ;<br />
І тут сього ж понюхав чаду<br />
Одважний парубійка Клавз.<br />
Хто ні сусіль, тому кабаки<br />
Давав Паллант і всі бурлаки,<br />
З Аркадії що з ним прийшли.<br />
Побачив Турн собі зневагу,<br />
Не мед дають тут пить, а брагу,<br />
І коси не траву найшли.</p>
<p>Зробився Турн наш бісноватим,<br />
Реве, як ранений кабан;<br />
Гаса, финтить своїм зикратим;<br />
Що ваш против його Полкан!<br />
Простесенько к Палланту мчиться,<br />
Зубами скреготить, яриться<br />
І гамка їсти здалека.<br />
Уже шаблюкою махає,<br />
Коневі к шиї прилягає,<br />
Хитрить, як ловить кіт шпака.</p>
<p>Паллант, мов од хорта лисиця,<br />
Вильнув і обіруч мечем<br />
Опоясав по поясниці,<br />
Що Турн аж поморгав плечем;<br />
І вмиг, не давши схаменутись,<br />
Ні головою повернутись,<br />
Стьогнув ще Турна через лоб.<br />
Но Турн байдуже, не скривився,<br />
Бо, бач, булатом ввесь обшився<br />
І був, як в шкаралупі боб.</p>
<p>Так Турн, Палланта підпустивши,<br />
Зо всіх сил келепом мазмув;<br />
За русі кудри ухвативши,<br />
Безчувственна з коня стягнув;<br />
Кров з рани джерелом лилася,<br />
В устах і в носі запеклася,<br />
Надвоє череп розваливсь;<br />
Як травка, скошеная в полі,<br />
Ув’яв Паллант, судеб по волі,<br />
Сердега в світі не наживсь!</p>
<p>Турн злобно сильною п’ятою<br />
На труп Палланта настоптав,<br />
Ремень з ладункой золотою<br />
З бездушного для себе зняв;<br />
Потім сам на коня схватився,<br />
Над мертвим паничем глумився<br />
І так аркадянам сказав:<br />
«Аркадці! Лицаря возьміте,<br />
В ралець к Евандру однесіте,<br />
К Енею що в союз пристав».</p>
<p>Таку побачивши утрату,<br />
Аркадці галас підняли,<br />
Клялися учинить одплату,<br />
Хоча би трупом всі лягли;<br />
На щит Палланта положили,<br />
Комлицькой буркою прикрили,<br />
Із бою потаскали в стан.<br />
О смерті князя всі ридали,<br />
Харциза Турна проклинали,<br />
Та де ж троянський наш султан?</p>
<p>Но що за стук, за гомін чую?<br />
Який гармидер бачу я!<br />
Хто землю так трясе сирую?<br />
І сила там мутить чия?<br />
Як вихри на пісках бушують,<br />
В порогах води як лютують,<br />
Коли прорватися хотять;<br />
Еней так в лютім гніві рветься,<br />
Одмстить Палланта смерть несеться,<br />
Сустави всі на нім дрижать.</p>
<p>До лясу! Турна розбишаки,<br />
Вам більше рясту не топтать!<br />
Вам дасть Еней міцной кабаки,<br />
Що будете за Стіксом чхать.<br />
Еней совавсь, як навіжений,<br />
Кричав, скакав, мов віл скажений,<br />
І супротивних потрошив:<br />
Махне мечем — врагів десятки<br />
Лежать, повиставлявши п’ятки;<br />
Так в гніві сильно їх локшив!</p>
<p>В запалі налетів на Мага,<br />
Як на мале курча шулік;<br />
Пропав навік сей Маг бідняга,<br />
Порхне душа на другий бік;<br />
Видючой смерті він боявся,<br />
Енея у ногах валявся,<br />
Просив живцем в неволю взять,<br />
Но сей, коп’єм наскрізь пробивши<br />
І до землі врага пришивши,<br />
Других пустився доганять.</p>
<p>Тут на бігу піймав за рясу<br />
Попа рутульського полку,<br />
Смертельного завдавши прасу,<br />
Як пса, покинув на піску.<br />
Погиб тут также храбрий Нума,<br />
Убив Сереста, його кума,<br />
Тарквіту голову одтяв;<br />
Камерта висадив з кульбаки,<br />
Ансула в ад послав по раки,<br />
А Луку пузо розплатав.</p>
<p>Як задавав Еней затьору<br />
Всім супостатам на заказ,<br />
Як всіх калічив без розбору<br />
І убивав по десять враз:<br />
Лігар з Лукуллом поспішають<br />
І в тарадайці напирають<br />
Енея кіньми потоптать.<br />
Но тут їх доля зла наспіла,<br />
І душі сих братів із тіла<br />
Пішли к Плутону погулять.</p>
<p>Так наш Еней тут управлявся<br />
І стан свій чистив од врагів;<br />
Прогнавши супостат, зближався<br />
До городка свого валів.<br />
Трояни, вилазку зробивши,<br />
Латинян к чорту протуривши,<br />
З Енеєм вкупу ізійшлись.<br />
Здоровкалися, обнімались,<br />
Розпитовались, ціловались,<br />
А деякі пить прийнялись.</p>
<p>Іул, як комендант ісправний,<br />
Енеєві лепорт подав,<br />
Як війська ватажок начальний,<br />
Про все дрібненько розказав.<br />
Еней Іула вихваляє,<br />
Потім, до серця прижимає,<br />
Цілуєть люб’язно в уста.<br />
Енея серце трепетало,<br />
Воно о сині віщовало,<br />
Що він надежда не пуста.</p>
<p>В се врем’я Юпітер, підпивши,<br />
З нудьги до жінки підмощавсь<br />
І морду на плече склепивши,<br />
Як блазень, чмокавсь та лизавсь;<br />
Щоб більше ж угодить коханці,<br />
Сказав: «Дивися, як троянці<br />
Од Турна врозтіч всі летять,<br />
Венера пас перед тобою:<br />
Од неї краща ти собою,<br />
До тебе всі лапки мостять.</p>
<p>Моє безсмертіє ярує,<br />
Розкошних ласк твоїх бажа;<br />
Тебе Олімп і світ шанує,<br />
Юпітеру ти госпожа.<br />
Захоч — і вродиться все зразу,<br />
Все в світі ждеть твого приказу,<br />
За твій смачний і ласий цмок…»<br />
Сказавши, стиснув так Юнону,<br />
Що трохи не скотилась з трону,<br />
А тілько Зевс набив висок.</p>
<p>Юнона, козир-молодиця,<br />
Юпітеру не піддалась;<br />
Бо знала, що стара лисиця<br />
На всякі штуки удалась.<br />
Сказала: «О очей всіх світе,<br />
Старий олімпський Єзуїте!<br />
З медовими річми сховайсь.<br />
Уже мене давно не любиш,<br />
А тілько п’яний і голубиш,<br />
Одсунься геть — не підсипайсь.</p>
<p>Чого передо мной лукавиш,<br />
Не дівочка я в двацять літ,<br />
І теревені-вені правиш,<br />
Щоб тілько заморочить світ.<br />
Нехай все буде по-твоєму;<br />
Дай тілько Турнові моєму<br />
Хоть трохи на світі пожить,<br />
Щоб міг він з батьком повидаться<br />
І перед смертю попрощаться,<br />
Нехай, — не буду більш просить».</p>
<p>Сказавши, в Йовиша вп’ялася,<br />
І обняла за поперек,<br />
І так натужно простяглася,<br />
Що світ в очах обох померк.<br />
Розм’як Зевес, як після пару,<br />
І вижлуктив підпінка чару,<br />
На все ізвол Юноні дав.<br />
Юнона в котика з ним грала,<br />
А в мишки так залескотала,<br />
Що аж Юпітер задрімав.</p>
<p>Олімпськії во всяку пору<br />
І грім пускающий їх пан<br />
Ходили голі без зазору,<br />
Без сорому, на кшталт циган.<br />
Юнона, з неба увильнувши<br />
І гола, як долоня, бувши,<br />
По-паруб’ячу одяглась;<br />
Кликнувши ж в поміч Асмодея,<br />
Взяла на себе вид Енея,<br />
До Турна просто понеслась.</p>
<p>Тогді пан Турн зіло гнівився<br />
І приступу к собі не мав,<br />
Що у троян не поживився<br />
І тьху Енеєві не дав.<br />
Як ось мара в лиці Енея.<br />
В кереї бідного Сіхея,<br />
Явилась Турна задирать:<br />
«Ану лиш, лицарю мізерний,<br />
Злиденний, витязю нікчемний,<br />
Виходь сто лих покуштовать».</p>
<p>Турн зирк — і бачить пред собою<br />
Присяжного свого врага,<br />
Що так не гречі кличе к бою<br />
І явно в труси пострига.<br />
Осатанів і затрусився,<br />
Холодним потом ввесь облився,<br />
Од гніву сумно застогнав.<br />
Напер мару — мара виляє,<br />
Еней від Турна утікає!<br />
І Турн вдогонку поскакав,</p>
<p>Той не втече, сей не догонить,<br />
От тілько-тілько не вшпигне;<br />
Зикратого мечем супонить,<br />
Та ба! Мари не підстьобне.<br />
«Та не втечеш, — кричить, — паничу!<br />
Ось зараз я тебе підтичу,<br />
Се не в кукли з Лависей грать;<br />
Тебе я швидко повінчаю<br />
І воронів потішу стаю,<br />
Коли начнуть твій труп клювать».</p>
<p>Мара Енеєва, примчавшись<br />
До моря, де стояв байдак,<br />
Нітрохи не остановлявшись<br />
(Щоб показать великий ляк),<br />
Стрибнула в нього, щоб спастися;<br />
Тут без числа Турн осліпився,<br />
Туди ж в байдак і сам стрибнув,<br />
Щоб там з Енея поглумиться,<br />
Убить його, мазки напиться,<br />
Тогді б Турн первий лицар був!</p>
<p>Тут вмиг байдак заворушився<br />
І сам, одчаливши, поплив,<br />
А Турн скрізь бігав, і храбрився,<br />
І тішивсь, що врага настиг.<br />
Таку Юнона зливши кулю,<br />
Перевернувшуся в зозулю,<br />
Махнула в вирій навпростець.<br />
Турн глядь, аж він уже средь моря,<br />
Трохи не луснув з серця, — з горя.<br />
Та мусив плить, де жив отець.</p>
<p>Юнона з Турном як шутила,<br />
Еней про теє ні гугу;<br />
Бо на його туман пустила,<br />
Що був невидим нікому;<br />
І сам нікого тож не бачив,<br />
Но послі, як прозрів, кулачив<br />
Рутулян і других врагів:<br />
Убив Лутага, Лавза, Орсу,<br />
Парфену, Палму витер ворсу,<br />
Згубив багацько ватажків.</p>
<p>Мезентій, ватажок тірренський,<br />
Одважно дуже підступив<br />
І закричав по-бусурменськи,<br />
Що тілько пан Еней і жив!<br />
«Виходь, — кричить, — тичка подмімо,<br />
Нікого в поміч не просімо,<br />
Годящі парні: ти і я;<br />
Ану!» — і сильно так стовкнулись,<br />
Що трохи в’язи не звихнулись,<br />
Мезентій же упав з коня.</p>
<p>Еней, не милуя чванливих,<br />
В Мезентія всадив палаш;<br />
Дух вискочив в словах лайливих,<br />
Пішов до чорта на шабаш.<br />
Еней побідой утішався,<br />
Зо всіми добре частовався,<br />
Олімпським жертви закурив.<br />
Пили до ночі та гуляли<br />
І п’яні спати полягали,<br />
Еней був п’яний, єле жив.</p>
<p>Уже світовая зірниця<br />
Була на небі, як п’ятак<br />
Або пшенична варяниця,<br />
І небо рділося, мов мак.<br />
Еней троянців в гурт ззиває<br />
І з смутним видом об’являє,<br />
Що мертвих треба поховать;<br />
Щоб зараз прийнялися дружно,<br />
Братерськи і єдинодушно,<br />
Троян убитих зволікать.</p>
<p>Потім Мезентія доспіхи<br />
На пень високий насадив.<br />
І се робив не для потіхи,<br />
А Марса щоб удоволив.<br />
Шишак, панцир і меч булатний;<br />
Спис з прапором, щит дуже знатний!<br />
І пень, мов рицар, в збруї був.<br />
Тогді до війська обернувся,<br />
Прокашлявся і раз смаркнувся.<br />
І річ таку їм уджигнув:</p>
<p>«Козацтво! Лицарі! Трояне!<br />
Храбруйте! Наша, бач, бере;<br />
Оце опудало погане<br />
Латинів город одіпре.<br />
Но перше, чим начнем ми битись,<br />
Для мертвих треба потрудитись,<br />
Зробить їх душам упокой;<br />
Імення лицарів прославить.<br />
Палланта к батькові одправить,<br />
Що наложив тут головой».</p>
<p>За сим пішов в курінь просторий,<br />
Де труп царевича лежав,<br />
Над ним аркадський підкоморій<br />
Любистком мухи обганяв.<br />
Троянські плакси тут ридали,<br />
Як на завійницю кричали,<br />
Еней зарюмав басом сам:<br />
«Гай! гай! — сказав. —Ув’яв мій гайстер!<br />
Який то був до бою майстер.<br />
Угодно, бачу, так богам!»</p>
<p>Звелів носилки з верболозу<br />
І з очерету балдахин<br />
Зготовить тіла для виносу,<br />
Щоб в них Паллант, Евандрів син,<br />
Вельможна, панськая персона<br />
Явилася перед Плутона<br />
Не як абиякий харпак.<br />
Жінки покійника обмили,<br />
Нове убрання наложили,<br />
Запхнули за щоку п’ятак,</p>
<p>Як все уже було готово,<br />
Тогді якийсь їх филозоп<br />
Хотів сказать надгробне слово,<br />
Та збився і почухав лоб;<br />
Сказав: «Се мертвий і не дишеть,<br />
Не видить, то єсть і не слишить,<br />
Єй, єй! уви! Он мертв, амінь!»<br />
Народ від річі умилився,<br />
І гірко-гірко прослезився,<br />
І мурмотав: «Паноче, згинь».</p>
<p>Потім Палланта покадили,<br />
К носилкам винесли надвір;<br />
Під балдахином положили,<br />
Еней тут убивавсь без мір.<br />
Накривши гарним покривалом,<br />
Либонь, тим самим одіялом,<br />
Що од Дідони взяв Еней,<br />
Взмостили воїни на плечі<br />
І помаленьку, по-старечи<br />
Несли в містечко Паллантей.</p>
<p>Як вибрались на чисте поле,<br />
Еней з покійником прощавсь,<br />
Сказав: «О жизнь! Бурливе море,<br />
Хто цілий на тобі оставсь?<br />
Прости, приятелю любезний,<br />
Оддячу я за вид сей слезний,<br />
І Турн получить з баришком».<br />
Потім Палланту уклонився,<br />
Облобизав і прослезився,<br />
Додому почвалав тишком.</p>
<p>К господі тілько що вернувся<br />
Наш смутний лицар, пан Еней.<br />
Уже в присінках і наткнувся<br />
На присланих к ньому гостей:<br />
Були посли се од Латина,<br />
І всі асесорського чина,<br />
Один армейський копитан;<br />
Сей скрізь по світу волочився<br />
І по-фрігійську научився,<br />
В посольстві був як драгоман.</p>
<p>Латинець старший по породі<br />
К Енею рацію начав,<br />
І в нашім, значить, переводі<br />
Буцімто ось він що сказав:<br />
«Не ворог, хто уже дублений,<br />
Не супостат, чий труп нікчемний<br />
На полі без душі лежить.<br />
Позволь тіла убитой раті.<br />
Як водиться, землі продати;<br />
Нехай князь милость сю явить».</p>
<p>Еней, к добру з натури склепний,<br />
Сказав послам латинським так:<br />
«Латинус рекс єсть невгомонний,<br />
А Турнус пессімус дурак.<br />
І кваре воювать вам мекум?<br />
Латинуса буть путоцекум,<br />
А вас, сеньйорес, без ума;<br />
Латинусу рад пацем даре,<br />
Пермітто мертвих поховаре,<br />
І злості корам вас нема,</p>
<p>Один єсть Турнус ворог меус,<br />
Сам, ерго, дебет воювать;<br />
Велять так фата, ут Енеус<br />
Вам буде рекс, Аматі зять.<br />
Щоб привести, ад фінем беллюм,<br />
Ми зробим з Турнусом дуеллюм,<br />
Про що всіх сангвіс проливать?<br />
Чи Турнус буде, чи Енеус,<br />
Укажеть глядіус, вель деус,<br />
Латинським сцептро управлять».</p>

<div>




</div>

<p>Латинськії посли ззиркнулись,<br />
По серцю їм ся річ була;<br />
Знечев’я трохи схаменулись,<br />
Дрансеса смілость тут взяла:<br />
«О князь, — крикнув, — пресловутий!<br />
Великим ти родився бути!<br />
Ми все в Латинові уста<br />
Внесем, дрібнесенько розкажем<br />
І щиро, щиро те докажем,<br />
Що з Турном дружба єсть пуста».</p>
<p>І мировую тут зробили<br />
На тиждень, два або і три<br />
І в договорі положили,<br />
Щоб теслі і другі майстри<br />
Латинські помогли троянам,<br />
Сим ланцям, голякам, прочанам,<br />
Достроїть новий городок;<br />
Щоб нарубать дали соснини,<br />
Кленків, дубків і берестини,<br />
На крокви годних осичок.</p>
<p>За сим тут началось гуляння,<br />
І чарочка пішла кругом;<br />
Розкази, сміхи, обнімання,<br />
Ділились дружно тютюном.<br />
Які пили, які трудились<br />
І над убитими возились;<br />
В лісах же страшна стукотня.<br />
В коротке мировеє врем’я<br />
Латинське і троянське плем’я<br />
Було як близькая рідня.</p>
<p>Тепер би треба описати<br />
Евандра батьківську печаль<br />
І хлипання всі розказати,<br />
І крик, і охання, і жаль.<br />
Та ба! Не всякий так змудрує,<br />
Як сам Вергілій намалює,<br />
А я ж до жалю не мастак;<br />
Я сліз і охання боюся<br />
І сам ніколи не журюся;<br />
Нехай собі се піде так.</p>
<p>Як тілько світова зірниця<br />
На небі зачала моргать,<br />
То вся троянськая станиця<br />
Взялася мертвих зволікать.<br />
Еней з Трахоном роз’їжджає.<br />
К трудам дружину понуждає,<br />
Кладуть із мертвих тіл костри;<br />
Соломой їх обволікають,<br />
Олію з дьогтем поливають<br />
На всякий зруб разів по три.</p>
<p>Потім солому підпалили,<br />
І плам’я трупи обняло.<br />
І вічну пам’ять заквилили,<br />
Аж сумно слухати було,<br />
Тут кость, і плоть, і жир шкварчали,<br />
Тут інші смалець істочали,<br />
У інших репався живіт;<br />
Смрад, чад і дим кругом носились,<br />
Жерці найбільше тут трудились,<br />
Ізконебє халтурний рід.</p>
<p>Други, товариші і кревні,<br />
Батьки, сини, куми, свати,<br />
На віки вічні незабвенні,<br />
А може, хто із суєти,<br />
В огонь шпурляли різну збрую,<br />
Одежу, обув дорогую,<br />
Шаблі, ладунки, келепи.<br />
Шашки, свитки, кульбаки, троки,<br />
Онучі, постоли, волоки<br />
Шпурлялись, як на тік снопи.</p>
<p>Не тілько в полі так робилось,<br />
В Лавренті сумно тож було;<br />
Багацько трупа там палилось,<br />
Поспульство ж на чім світ ревло.<br />
Там батько сина-парубійку<br />
Оплакував і кляв злодійку<br />
Війну і ветхого царя;<br />
Тут дівка вельми убивалась,<br />
Що без вінця вдовой осталась,<br />
Утративши, багатиря.</p>
<p>Жінки, порозпускавши, коси,<br />
Розхристані і без свиток,<br />
Розтрьопані, простоволосі<br />
Галасовали на ввесь рот.<br />
По мертвих жалібно кричали,<br />
По грудях билися, стогнали,<br />
Латинів проклинали рід;<br />
Про Турна ж всі кричали сміло,<br />
Що за своє любовне діло<br />
Погубить даром ввесь нарід.</p>
<p>Дрансес на Турна тут доносить,<br />
Що Турн всім гибелям вина;<br />
Еней на бой його лиш просить,<br />
І так би й кончилась війна.<br />
Но і у Турна був сутяга,<br />
Брехун, юриста, крюк, підтяга,<br />
І діло Турна защищав;<br />
Та і Аматині пролази<br />
Пускали рознії розкази,<br />
Щоб Турн ні в чім не уважав.</p>
<p>Як ось од хана Діомида<br />
Латинові прийшли посли,<br />
І із охлявшого їх вида<br />
Не видно, радість щоб несли.<br />
Латин вельможам з старшиною<br />
Велить явитись пред собою,<br />
Що все і сталося якраз;<br />
Послів кликнули до громади.<br />
І, виповнивши всі обряди,<br />
Латин прорек такий приказ:</p>
<p>«Скажи, Венуле нежахливий,<br />
Всю хана Діомида річ,<br />
Здається, був ти не брехливий,<br />
Таким тебе зна наша Січ».<br />
«Підніжок твій я і підданець,<br />
Із слуг твоїх послідній ланець, —<br />
Сказав Венул, — не погнівись!<br />
Мужича правда єсть колюча,<br />
А панська на всі боки гнуча,<br />
І хан сказав так, не сумнись:</p>
<p>«Не з мордою Латина битись<br />
Против троянських розбишак,<br />
Вам треба б перше придивитись,<br />
Який то єсть Еней козак!<br />
Під Троєю він дався знати<br />
Нам всім, як взявся рятовати<br />
Богів домашніх і рідню.<br />
Він батька спас в злу саму пору,<br />
На плечах зніс на Іду-гору,<br />
Сього не майте за бридню.</p>
<p>Против Енея не храбруйте,<br />
Для нас здається він святим;<br />
І так Латину розтолкуйте.<br />
Щоб лучче помирився з ним.<br />
Гай! гай! Де діти єсть такії,<br />
Щоб кудрі батькові сідії<br />
Найвище ставили всього?..<br />
Не ворог я царю Латину,<br />
Но чту Анхізову дитину<br />
І не піду против його.</p>
<p>Прощайте, доміні латинці!<br />
Поклон мій вашому царю;<br />
Возьміть назад свої гостинці,<br />
Одправте їх к багатирю<br />
Енею і просіть покою»,<br />
Венул утерся тут рукою<br />
І річі сій зробив кінець.<br />
Збентежила ся річ Латина,<br />
Здавалось, близька зла година;<br />
На лисині трусивсь вінець.</p>
<p>Латин од думки схаменувся,<br />
Олімпським трохи помоливсь;<br />
Наморщивсь, сентябрем надувся<br />
І смутно на вельмож дививсь.<br />
«А що? — сказав. —Чи поживились?<br />
От з Діомидом ви носились,<br />
А він вам фигу показав;<br />
Заздалегідь було змовлятись,<br />
Як з пан Енеєм управлятись,<br />
Поки лапок не розіклав.</p>
<p>Тепер не приберу більш глузду,<br />
Як тут сих поселить прочан;<br />
Землі шматок єсть не під нужду,<br />
То їм з угоддями оддам.<br />
Оддам нив’я, і сінокоси,<br />
І риболовні тібрські коси,<br />
То буде нам Еней сусід;<br />
Коли ж не схоче він остаться,<br />
А пуститься іще таскаться,<br />
То все ж ізбавимся од бід.</p>
<p>А щоб з Енеєм лад зробити,<br />
Пошлю послів десятків п’ять;<br />
І мушу дари одрядити,<br />
Диковинки коли б достать:<br />
Повидла, сала, осятрини,<br />
Шалевий пояс і люстрини,<br />
Щоб к празнику пошив каптан,<br />
Сап’янці із Торжка новенькі,<br />
Мальованії потибеньки.<br />
А нуте! Як здається вам?»</p>
<p>Дрансес був дивний говоруха<br />
І Турнові був враг лихий,<br />
Встає, ус гладить, в носі чуха,<br />
Дає одвіт царю такий:<br />
«Латине світлий, знаменитий,<br />
Твоїми мед устами пити!<br />
Всяк тягне в серці за тебе;<br />
Но одізватися не сміють,<br />
Сидять, мовчать, сопуть, потіють,<br />
І всяк мізкує про себе.</p>
<p>Нехай же та личина люта,<br />
Що нас впровадила в війну<br />
І ганьбою до всіх надута,<br />
Походить більш на сатану:<br />
Що стілько болі причинила,<br />
Що стілько люду погубила,<br />
А в смутний час навтікача!<br />
Нехай лиш Турн, що верховодить<br />
І всіх панів за кирпи водить.<br />
З Енеєм порівня плеча.</p>
<p>Нехай оставить нас в свободі,<br />
Нехай царівні дасть покой,<br />
Нехай живе в своїй господі.<br />
А щоб в Латію ні ногой.<br />
А ти, Латине, всіх благійший,<br />
Прибав Енею дар смачнійший:<br />
Йому Лавинію оддай.<br />
Сим сватовством нам мир даруєш<br />
І царства рани урятуєш;<br />
Дочці ж з Енеєм буде рай.</p>
<p>Тебе ж прошу я, пане Турне!<br />
Покинь к Лавинії любов<br />
І проясни чоло нахмурне,<br />
Щади латинську нашу кров.<br />
Еней тебе лиш визиває,<br />
А нас, латинців, не займає,<br />
Іди з троянцем потягайсь!<br />
Коли ти храбрий не словами,<br />
Так докажи нам те ділами,<br />
Побить Енея постарайсь».</p>
<p>Од речі сей Турн роз’ярився,<br />
Як втопленик, посинів ввесь;<br />
Дрижали губи, сам дрочився,<br />
Зубами клацав, мовби пес,<br />
Сказав: «О стара пустомеля!<br />
Яхидств і каверз всіх оселя!<br />
І ти тхором мене зовеш!<br />
І небилиці вимишляєш,<br />
Народ лукаво ввесь лякаєш,<br />
На мене ж чортзна-що плетеш.</p>
<p>Що буцім хочу я одтяти<br />
Головку лисую твою;<br />
Та згинь! — не хочу покаляти<br />
Честь багатирськую свою.<br />
А ти, Латине милостивий,<br />
Коли такий став полохливий,<br />
Що і за царством байдуже?<br />
Так лізьте ж до Енея раком,<br />
Плазуйте перед сим трояком,<br />
Він мир дам славний устриже.</p>
<p>Коли ж до миру я поміха.<br />
Коли Еней мене бажа<br />
І смерть моя вам єсть потіха;<br />
Моя душа не єсть чужа<br />
Од храбрості і од надії,<br />
Іду, де ждуть мене злодії,<br />
Іду і б’юся з втікачем!<br />
Нехай хоть стане він Бовою,<br />
Не наляка мене собою,<br />
Поміряюсь з його плечем».</p>
<p>Коли в конгресі так тягались,<br />
Еней к Лавренту підступав;<br />
На штурм троянці шиковались,<br />
До бою всякий аж дрижав.<br />
Латин таку почув новинку,<br />
Злякавсь, пустив із рота слинку,<br />
І вся здригнула старшина.<br />
«От вам і мир»,—сказав Турн лютий<br />
І, не терявши ні минути,<br />
Пред військом опинивсь як на!</p>
<p>Оп’ять настав гармидер, лихо;<br />
Народ, як черв, заворушивсь,<br />
То всі кричать, то шепчуть тихо,<br />
Хто лаявся, а хто моливсь.<br />
Оп’ять війна і різанина,<br />
Оп’ять біда гне в сук Латина,<br />
Сердешний каявсь од душі,<br />
Що тестем не зробивсь Енею<br />
І послі б з мирною душею<br />
Лигав потапці і книші.</p>
<p>Турн миттю нарядився в збрую,<br />
Летить, щоб потрошить троян;<br />
І роз’ярив дружину злую<br />
Побить Енеєвих прочан.<br />
Прискочив перше до Камілли,<br />
Як огир добрий до кобили,<br />
І став їй зараз толковать:<br />
Куди їй з військом напирати;<br />
Мессап же мусить підкрепляти<br />
Цариці сей прокляту рать.</p>
<p>Розпорядивши Турн як треба,<br />
Махнув, засаду щоб зробить,<br />
На гору, що торкалась неба,<br />
І щоб фрігійців окружить.<br />
Еней построїв тож отряди,<br />
Де всім назначив для осади<br />
Без одступу на вал іти.<br />
Ідуть, зімкнувшись міцно, тісно,<br />
Ідуть, щоб побідить поспішно<br />
Або щоб трупом полягти.</p>
<p>Троянці сильно наступали<br />
І тиснули своїх врагів,<br />
Не раз латинців проганяли<br />
До самих городських валів.<br />
Латинці также оправлялись<br />
І од троянців одбивались,<br />
Один другого товк на прах;<br />
Тут їх чиновники тузились,<br />
Як півні за гребні возились;<br />
Товклись кулаччям по зубах.</p>
<p>Но як Арунт убив Каміллу,<br />
Тогді латинців жах напав,<br />
Утратили і дух, і силу,<br />
Побігли, хто куди попав.<br />
Троянці з біглими змішались,<br />
Над їх плечами забавлялись<br />
І задавали всім сто лих.<br />
Ворота в баштах запирали,<br />
Своїх ховатись не пускали,<br />
Бо напустили б і чужих.</p>
<p>Як вість така прийшла до Турна,<br />
То так мерзенно іскрививсь,<br />
Що твар зробилась нечепурна,<br />
І косо, зашморгом дививсь.<br />
Потім ярує од досади,<br />
Виводить військо із засади<br />
І гору покида, і ліс;<br />
І тілько що спустивсь в долину,<br />
То в тую ж самую годину<br />
Уздрів Енеєвих гульвіс.</p>
<p>Пізнав пан Турн пана Енея,<br />
А Турна тож Еней пізнав:<br />
Вспалали духом Асмодея,<br />
Один другого б розідрав;<br />
Не обійшлося б тут без бою,<br />
Коли б пан Феб од перепою<br />
Заранше в воду не заліз<br />
І не послав на землю ночі;<br />
Тут всіх до сна стулились очі,<br />
І всяк уклався горлоріз.</p>
<p>Турн, облизня в бою піймавши,<br />
Зубами з серця скреготав;<br />
Од дуру, що робить не знавши,<br />
Латину з злостію сказав:<br />
«Нехай злиденнії прочани,<br />
Задрипанці твої трояни,<br />
Нехай своїх держаться слові<br />
Іду з Енеєм поштурхаться.<br />
В моїх проступках оправдаться:<br />
Убить і околіть готов.</p>
<p>Пошлю Енея до Плутона<br />
Або і сам в ад копирсну;<br />
Уже мні жизнь і так солона;<br />
Оддай Енею навісну…»<br />
«Гай, гай! — Латин тут обізвався. —<br />
Чого ти так розлютовався?<br />
Що ж буде, як розсерджусь я?<br />
Уже мені брехати стидно,<br />
А потаїть — богам, обидно,<br />
Святая правда дорога!</p>
<p>Послухай же, судьби єсть воля,<br />
Щоб я дочки не оддавав<br />
За земляка, а то зла доля<br />
Насяде, хто злама устав.<br />
Мене Амата ублагала<br />
І так боки натасовала,<br />
Що я Енею одказав.<br />
Тепер сам мусиш мірковати,<br />
Чи треба жить, чи умирати;<br />
А лучче, якби в ум ти взяв</p>
<p>І занедбав мою Лависю;<br />
Чи трохи в світі панночок?<br />
Ну, взяв би Муньку або Прісю,<br />
Шатнувсь то в сей, то в той куток,<br />
В Івашки, Мильці, Пушкарівку,<br />
І в Будища, і в Горбанівку,<br />
Тепер дівчат, хоть гать гати;<br />
Тепер на сей товар не скудно,<br />
І замужню украсть не трудно,<br />
Аби по норову найти».</p>
<p>На слово се прийшла Амата<br />
І зараз в Турна і вп’ялась;<br />
Лобзала в губи стратилата<br />
І од плачу над ним тряслась,<br />
«В напасть, — сказала, — не вдавайся<br />
І битися не поспішайся,<br />
Як луснеш ти, то згину я;<br />
Без тебе нас боги покинуть,<br />
Латинці і рутульці згинуть.<br />
І пропаде дочка моя».</p>
<p>Но Турн на се не уважає,<br />
І байдуже ні сльоз, ні слов;<br />
Гінця к Енею посилає,<br />
Щоб битись завтра був готов.<br />
Еней і сам трусивсь до бою,<br />
Щоб сильною своєй рукою<br />
Головку Турну одчесать.<br />
А щоб повірить Турна слову,<br />
Тож посила зробить умову,<br />
Як завтра виставляти рать.</p>
<p>На завтра, тілько що світало,<br />
Уже народ заворушивсь;<br />
Все вешталося, все кишало,<br />
На бой дивитись всяк галивсь.<br />
Межовщики там розміряли,<br />
Кілочки в землю забивали<br />
На чак, де військові стоять.<br />
Жреці молитви зачитали,<br />
Олімпським в жертву убивали<br />
Цапів, баранів, поросят.</p>
<p>Тут військо стройними рядами<br />
В параді йшло, мовби на бой:<br />
В празничній збруї, з прапорами<br />
Всяк ратник чванився собой.<br />
Обидві армії стояли<br />
На тих межах, що показали;<br />
Між ними був просторий плець;<br />
Народ за військом копошився,<br />
Всяк товпився, всяк ліз, тіснився<br />
Побоїщу щоб зріть кінець.</p>
<p>Юнона, як богиня, знала,<br />
Що Турну прийдеться пропасть,<br />
Іще в мізку коверзовала,<br />
Щоб одвернуть таку напасть;<br />
Кликнула мавку вод Ютурну<br />
(Бо ся була сестриця Турну)<br />
І розказала їй свій страх;<br />
Веліла швидше умудриться,<br />
На всякі хитрощі пуститься,<br />
Щоб брата не строщили в прах.</p>
<p>Як так на небі дві хитрили,<br />
Тут лагодились два на бой;<br />
Всі за свого богів молили,<br />
Щоб власною своей рукой<br />
Ізміг врага в яєшню зм’яти.<br />
Рутульці стали ж розмишляти,<br />
Що Турн їх може скиксовать;<br />
Уже заздалегідь смутився,<br />
Іще нічого, а скривився,<br />
Не лучче б бой сей перервать.</p>
<p>На сей-то час Ютурна-мавка<br />
В рутульський подоспіла строй;<br />
І там вертілася, як шавка,<br />
І всіх скуйовдила собой.<br />
Камерта вид на себе взявши,<br />
Тут всіх учила, толковавши,<br />
Що сором Турна видавать;<br />
Стид всім стоять, згорнувши руки,<br />
Як згине Турн, терпіти муки,<br />
Дать шиї в кандали ковать.</p>
<p>Все військо сумно мурмотало,<br />
Сперва тихенько, послі в глас<br />
Гукнули разом: «Все пропало!»<br />
Щоб розмир перервать в той час.<br />
Ютурна фиглі їм робила,<br />
Шпаками кібця затровила,<br />
І заєць вовка покусав.<br />
Такії чуда небувалі<br />
Лаврентці в добре толковали,<br />
Тулумній к битві підтруняв.</p>
<p>І перший стрелив на троянців,<br />
Гиллипенка на смерть убив;<br />
А сей був родом із аркадців,<br />
То земляків на гнів підвів.<br />
Отак оп’ять зірвали січу!<br />
Біжать один другому встрічу,<br />
Хто з шаблею, хто з палашем;<br />
Кричать, стріляють, б’ють, рубають,<br />
Лежать, втікають, доганяють;<br />
Все вмиг зробилось кулішем.</p>
<p>Еней, правдивий чолов’яга,<br />
Побачивши такий нелад,<br />
Що вража, зрадивши, ватага<br />
Послать фрігійців дума в ад.<br />
Кричить: «Чи ви осатаніли!<br />
Адже ми розмир утвердили!<br />
Ми з Турном поб’ємось одні».<br />
Но відкіль стрілка не взялася<br />
І спотиньга в стегно вп’ялася,<br />
І кров забризкала штани.</p>
<p>Еней од рани шкандибає<br />
В крові із строю в свій намет;<br />
Його Асканій проводжає,<br />
Либонь, і під руку ведеть.<br />
Уздрів се Турн, возвеселився,<br />
Розприндився і розхрабрився<br />
І на троянців полетів:<br />
То б’є, то пха або рубає,<br />
Із трупів бурти, насипає,<br />
Хоть би варить на сто котлів.</p>
<p>І перших Філа, Тамаріса<br />
На землю махом поваляв;<br />
Потім Хлорея, Себаріса,<br />
Мовби комашок, потоптав;<br />
Дерету, Главку, Ферсілогу<br />
Поранив руки, шию, ногу;<br />
Навік каліками зробив.<br />
Побив багацько Турн заклятий,<br />
Не трохи потоптав зикратий,<br />
В крові так, мов в багні, бродив</p>
<p>Коробилась душа Енея,<br />
Що Турн троянців так локшив;<br />
Стогнав жалчіше Прометея,<br />
Бо був од рани єле жив.<br />
Япид, цилюрик лазаретний,<br />
Був знахур в порошках нешпетний,<br />
Лічить Енея приступав:<br />
По локті руки засукає,<br />
За пояс поли затикає,<br />
Очками кирпу осідлав.</p>
<p>І, зараз приступивши к ділу,<br />
Він шпеник в рані розглядав,<br />
Прикладовав припарки к тілу<br />
І шилом в рані колупав.<br />
І шевську смолу прикладає,<br />
Но все те трохи помагає;<br />
Япид сердечний чує жаль!<br />
Обценьками питавсь, кліщами,<br />
Крючками, щипцями, зубами,<br />
Щоб вирвать проклятущу сталь.</p>
<p>Венери серце засвербіло<br />
Од жалю, що Еней стогнав;<br />
Підтикавшись — ану за діло:<br />
І Купідончик не гуляв.<br />
Шатнулись, разних трав нарвали,<br />
Зцілющої води примчали,<br />
Гарлемських капель піддали,<br />
І, все те вкупі сколотивши,<br />
Якісь слова наговоривши,<br />
Енею рану полили.</p>
<p>Таке лікарство чудотворне<br />
Боль рани зараз уняло,<br />
І стрілки копійце упорне<br />
Без праці винятись дало.<br />
Еней наш знову ободрився,<br />
Пальонки кубком підкрепився,<br />
В пайматчину одігся бронь.<br />
Летить оп’ять врагів локшити,<br />
Летить троянців ободрити,<br />
Роздуть в них храбрості огонь.</p>
<p>За ним фрігійські воєводи,<br />
Що тьху, навзаводи летять;<br />
А військо — в потоках як води<br />
Ревуть, все дном наверх, вертять<br />
Еней лежачих не займає,<br />
Утікачів нізащо має,<br />
А Турна повстрічать бажа.<br />
Хитрить лукавая Ютурна,<br />
Яким би побитом їй Турна<br />
Спасти од смертного ножа.</p>
<p>На хитрості дівчата здатні,<br />
Коли їх серце защемить;<br />
І в ремеслі сім так понятні,<br />
Сам біс їх не перемудрить.<br />
Ютурна з облака злетіла,<br />
Зіпхнула братня машталіра<br />
І стала коней поганять;<br />
Бо Турн ганяв тогді на возі,<br />
Зикратий же лежав в обозі,<br />
Не в силах бігать, ні стоять.</p>
<p>Ютурна, кіньми управляя,<br />
Шаталась з Турном між полків;<br />
Як од хортів лиса виляя,<br />
Спасала Турна од врагів.<br />
То з ним наперед виїжджала.<br />
То вмиг в другий кінець скакала,<br />
Но не туда, де був Еней,<br />
Сей бачить хитрость тут непевну,<br />
Трусливость Турнову нікчемну,<br />
Нап’явсь в погонь зо всіх гужей.</p>
<p>Пустивсь Еней слідити Турна<br />
І дума з ока не спустить;<br />
Но мавка хитрая Ютурна<br />
І тут найшлася кулю злить.<br />
К тому ж Мессап, забігши збоку,<br />
Зрадливо, зо всього наскоку,<br />
Пустив в Енея камінець;<br />
Но сей, по щастю, ухилився<br />
І камінцем не повредився,<br />
З султана ж тілько збивсь кінець.</p>
<p>Еней, таку уздрівши зраду,<br />
Великим гнівом розпаливсь;<br />
Гукнув на всю свою громаду<br />
І тихо Зевсу помоливсь.<br />
Всю рать свою вперед подвинув<br />
І разом на врагів нахлинув,<br />
Велів всіх сікти та рубать.<br />
Пішли латинцїв потрошити;<br />
Рутульців шпиговать, кришити,<br />
Та ба! Як Турна б нам достать.</p>
<p>Тепер без сорома признаюсь,<br />
Що трудно битву описать;<br />
І як ні морщусь, ні стараюсь,<br />
Щоб гладко вірші шкандовать,<br />
Та бачу по моєму виду,<br />
Що скомпоную панахиду.<br />
Зроблю лиш розпис іменам<br />
Убитих воїнів на полі<br />
І згинувших тут по неволі<br />
Для примхи їх князьків душам.</p>
<p>На сей баталії пропали:<br />
Цетаг, Танаїс і Толон;<br />
Од рук Енеєвих лежали.<br />
Порізані: Оніт, Сукрон.<br />
Троянців Гілла і Аміка<br />
Зіпхнула в пекло Турна піка…<br />
Та де всіх поіменно знать?<br />
Там вороги всі так змішались,<br />
Стіснились, що уже кусались,<br />
Руками ж нільзя і махать.</p>
<p>Як ось і сердобольна мати<br />
Енею хукнула в кабак,<br />
Велів, щоб штурмом город брати,<br />
Рутульських перебить собак.<br />
Столичний же Лаврент достати,<br />
Латину з Турном перцю дати;<br />
Бо цар в будинках ні гугу.<br />
Еней на старших галасає.<br />
Мерщій до себе їх ззиває<br />
І мовить, ставши на бугру:</p>
<p>«Моєї мови не жахайтесь<br />
(Бо нею управля Зевес)<br />
І зараз з військом одправляйтєсь<br />
Брать город, де паршивий пес,<br />
Латин зрадливий, п’є сивуху,<br />
А ми б’ємось зо всього духу.<br />
Ідіть паліть, рубайте всіх;<br />
Громадська ратуш, зборні ізби<br />
Щоб наперед всього ізслизли,<br />
Амату ж зав’яжіте в міх».</p>
<p>Сказав, і військо загриміло,<br />
Як громом, разним оружжям;<br />
Построїлось і полетіло<br />
Простесенько к градським стінам.<br />
Огні через стіну шпурляли,<br />
До стін драбини приставляли<br />
І хмари напустили стріл.<br />
Еней, на город руки знявши,<br />
Латина в зраді укорявши,<br />
Кричить: «Латин вина злих діл».</p>
<p>Якії в городі остались,<br />
Злякались од такой біди,<br />
І голови їх збунтовались,<br />
Не знали, утікать куди.<br />
Одні тряслись, другі потіли.<br />
Ворота одчинять хотіли,<br />
Щоб в город напустить троян.<br />
Другі Латина визивали,<br />
На вал полізти принуждали,<br />
Щоб сам спасав своїх мирян.</p>
<p>Амата, глянувши в віконце,<br />
Уздріла в городі пожар;<br />
Од диму, стріл затьмилось сонце;<br />
Напав Амату сильний жар.<br />
Не бачивши ж рутульців, Турна,<br />
Вся кров скипілася зашкурна,<br />
І вмиг царицю одур взяв.<br />
Здалося їй що Турн убитий,<br />
Через неї стидом покритий,<br />
Навік з рутульцями пропав.</p>
<p>Їй жизнь зробилася немила<br />
І осоружився ввесь світ,<br />
Себе, олімпських кобенила,<br />
І видно ізо всіх приміт,<br />
Що глузд останній потеряла;<br />
Бо царськеє убрання рвала<br />
І в самій смутній сій порі.<br />
Очкур вкруг шиї обкрутивши,<br />
Кінець за жердку зачепивши,<br />
Повісилась на очкурі.</p>
<p>Амати смерть ся бусурменська<br />
Як до Лавинії дійшла,<br />
То крикнула «уви!» з-письменська,<br />
По хаті ґедзатись пішла.<br />
Одежу всю цвітну порвала,<br />
А чорну к цері прибирала,<br />
Мов галка, нарядилась вмах;<br />
В маленьке дзеркальце дивилась,<br />
Кривитись жалібно училась<br />
І мило хлипати в сльозах.</p>
<p>Такая розімчалась чутка<br />
В народі, в городі, в полках,<br />
Латин же, як старий плохутка,<br />
Устояв ледве на ногах.<br />
Тепер він берега пустився<br />
І так злиденно іскривився,<br />
Що став похожим на верзун.<br />
Амати смерть всіх сполошила,<br />
В тугу, в печаль всіх утопила,<br />
Од неї звомпив сам пан Турн.</p>
<p>Як тілько Турн освідомився,<br />
Що дав цариці смерть очкур,<br />
То так на всіх остервенився,<br />
Підстрелений мов дикий кнур.<br />
Біжить, кричить, маха руками<br />
І грізними велить словами<br />
Латинцям і рутульцям бой<br />
З енеївцями перервати.<br />
Якраз противні супостати,<br />
Утихомирясь, стали в строй.</p>
<p>Еней од радості не стямивсь,<br />
Що Турн виходить битись з ним;<br />
Оскалив зуб, на всіх оглянувсь<br />
І списом помахав своїм.<br />
Прямий, як сосна, величавий.<br />
Бувалий, здатний, тертий, жвавий<br />
Такий, як був Нечоса-князь.<br />
На нього всі баньки п’ялили,<br />
І сами вороги хвалили,<br />
Його любив всяк — не боявсь.</p>
<p>Як тілько виступили к бою<br />
Завзята пара ватажків,<br />
То, зглянувшися між собою,<br />
Зубами всякий заскрипів.<br />
Тут хвись! Шабельки засвистіли,<br />
Цок-цок! — і іскри полетіли;<br />
Один другого полосять!<br />
Турн перший зацідив Енея,<br />
Що з плеч упала і керея,<br />
Еней був поточивсь назад.</p>
<p>І вмиг, прочумавшись, з наскоком<br />
Еней на Турна напустив,<br />
Оддячивши йому сто з оком,<br />
І вражу шаблю перебив.<br />
Яким же побитом спастися?<br />
Трохи не лучче уплестися?<br />
Без шаблі нільзя воювать.<br />
Так Турн зробив без дальней думки.<br />
Як кажуть, підобравши клунки,<br />
Ану! Чим тьху навтіки драть.</p>
<p>Біжить пан Турн, і репетує,<br />
І просить у своїх меча;<br />
Ніхто сердеги не рятує<br />
Од рук троянська силача!<br />
Як ось іще перерядилась<br />
Сестриця, і пред ним явилась,<br />
І в руку сунула палаш;<br />
Оп’ять шабельки заблищали,<br />
Оп’ять панцири забряжчали,<br />
Оп’ять пан Турн оправивсь наш.</p>
<p>Тут Зевс не втерпів, обізвався,<br />
Юноні з гнівом так сказав:<br />
«Чи ум од тебе одцурався?<br />
Чи хочеш, щоб тобі я дав<br />
По пані старій блискавками?<br />
Біда з злосливими бабами!<br />
Уже ж вістимо всім богам:<br />
Еней в Олімпі буде з нами<br />
Живитись тими ж пирогами,<br />
Які кажу пекти я вам.</p>
<p>Безсмертного ж хто ма убити.<br />
Або хто може рану дать?<br />
Про що ж мазку мирянську лити?<br />
За Турна щиро так стоять?<br />
Ютурна на одну проказу,<br />
І певне, по твому приказу,<br />
Палаш рутульцю піддала.<br />
І поки ж будеш ти біситься?<br />
На Трою і троянців злиться?<br />
Ти зла їм вдоволь задала».</p>
<p>Юнона в первий раз смирилась,<br />
Без крику к Зевсу річ вела:<br />
«Прости, паноче! Проступилась,<br />
Я, далебі, дурна була;<br />
Нехай Еней сідла рутульця,<br />
Нехай спиха Латина з стульця,<br />
Нехай поселить тут свій рід.<br />
Но тілько щоб латинське плем’я<br />
Удержало на вічне врем’я<br />
Імення, мову, віру, вид».</p>
<p>«Іноси! сількість! Як мовляла», —<br />
Юноні Юпітер сказав.<br />
Богиня з радіщ, танцювала.<br />
А Зевс метелицю свистав.<br />
І все на шальках розважали,<br />
Ютурну в воду одіслали,<br />
Щоб з братом Турном розлучить;<br />
Бо книжка Зевсова з судьбами,<br />
Несмертних писана руками,<br />
Так мусила установить.</p>
<p>Еней махає довгим списом.<br />
На Турна міцно наступа.<br />
«Тепер, — кричить, підбитий бісом, —<br />
Тебе ніхто не захова.<br />
Хоть як вертись і одступайся,<br />
Хоть в віщо хоч перекидайся,<br />
Хоть зайчиком, хоть вовком стань,<br />
Хоть в небо лізь, ниряй хоть в воду,<br />
Я витягну тебе спідсподу<br />
І розмізчу, погану дрянь».</p>
<p>Од сей бундючкоі Турн речі<br />
Безпечно усик закрутив<br />
І, зжав свої широкі плечі,<br />
Енею глуздівно сказав:<br />
«Я ставлю річ твою в дурницю;<br />
Ти в руку не піймав синицю,<br />
Не тебе, далебіг, боюсь.<br />
Олімпські нами управляють,<br />
Вони на мене налягають,<br />
Пред ними тілько я смирюсь».</p>
<p>Сказавши, круто повернувся<br />
І камінь пудів в п’ять підняв;<br />
Хоть з праці трохи і надувся;<br />
Бо, бач, не тим він Турном став,<br />
Не та була в нім жвавость, сила,<br />
Йому Юнона ізмінила;<br />
Без богів ж людська моч — пустяк.<br />
Йому і камінь ізміняє,<br />
Енея геть не долітає,<br />
І Турна взяв великий страх.</p>
<p>В таку щасливую годину<br />
Еней чимдуж спис розмахав<br />
І Турну, гадовому сину,<br />
На вічний поминок послав;<br />
Гуде, свистить, несеться піка,<br />
Як зверху за курчам шульпіка,<br />
Торох рутульця в лівий бік!<br />
Простягся Турн, як щогла, долі,<br />
Качається од гіркой болі,<br />
Клене олімпських єретик.</p>
<p>Латинці од сього жахнулись,<br />
Рутульці галас підняли,<br />
Троянці глумно осміхнулись,<br />
В Олімпі ж могорич пили.<br />
Турн тяжку боль одоліває,<br />
К Енею руки простягає<br />
І мову слезную рече:<br />
«Не жизні хочу я подарка;<br />
Твоя, Анхізович, припарка<br />
За Стікс мене поволоче.</p>
<p>Но єсть у мене батько рідний,<br />
Старий і дуже ветхих сил;<br />
Без мене він хоть буде бідний,<br />
Та світ мені сей став не мил;<br />
Тебе о тім я умоляю,<br />
Прошу, як козака, благаю:<br />
Коли мені смерть задаси,<br />
Одправ до батька труп дублений;<br />
Ти будеш за сіє спасенний,<br />
На викуп же, що хоч, проси».</p>
<p>Еней од речі сей зм’ягчився<br />
І меч піднятий опустив;<br />
Трохи-трохи не прослезився<br />
І Турна ряст топтать пустив.<br />
Аж зирк — Паллантова ладунка<br />
І золота на ній карунка<br />
У Турна висить на плечі.<br />
Енея очі запалали,<br />
Уста од гніву задрижали,<br />
Ввесь зашарівсь, мов жар в печі.</p>
<p>І вмиг, вхопивши за чуприну,<br />
Шкереберть Турна повернув,<br />
Насів коліном злу личину<br />
І басом громовим гукнув:<br />
«Так ти троянцям нам для сміха<br />
Глумиш з Паллантова доспіха<br />
І думку маєш буть живим?<br />
Паллант тебе тут убиває,<br />
Тебе він в пеклі дожидає,<br />
Іди к чортам, дядькам своїм».</p>
<p>З сим словом меч свій устромляє<br />
В роззявлений рутульця рот<br />
І тричі в рані повертає,<br />
Щоб більше не було хлопот.<br />
Душа рутульська полетіла<br />
До пекла, хоть і не хотіла,<br />
К пану Плутону на бенкет.<br />
Живе хто в світі необачно,<br />
Тому нігде не буде смачно,<br />
А більш, коли і совість жметь.</p>

<div></div>