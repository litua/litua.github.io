<strong>Іван Багряний – Казка про лелек та Павлика-мандрівника</strong>
<p>Летіли лелеки<br />
У краї далекі.<br />
Мають крилечками<br />
Помежи хмарками,<br />
Ой, та й попід небесами.</p>
<p>Жили — не тужили, —<br />
З Павликом дружили.<br />
Самі полетіли,<br />
Павлика лишили,<br />
Тяжко ж його зажурили.</p>
<p>Не летіть, лелеки,<br />
У краї далекі!<br />
Будемо гуляти,<br />
Разом зимувати, —<br />
Є в мене санки і лещата.</p>
<p>Є в мене рушниця<br />
І шабля-сестриця,<br />
Є і лук, і стрілки,<br />
Зостаньтеся тільки,<br />
Буду, буду я вас захищати.</p>
<p>Озвались лелеки<br />
До нього здалека:<br />
“Ні на тих лещатах,<br />
Ані на санчатах<br />
Ми не вмієм, милий, гуляти.</p>
<p>Всі ми довгоносі,<br />
Та ще й ноги босі, —<br />
Як нам зимувати,<br />
В снігах потопати?<br />
Де ж ми візьмем чоботята?</p>
<p>Павлику, наш друже!<br />
Не журися дуже:<br />
Як сніжок розстане,<br />
Як зима пролине,<br />
Ми поприлітаєм<br />
Знов на Україну.</p>
<p>З білими хмарками,<br />
Разом з ластівками<br />
Ми поприлітаєм<br />
О весняній днині,<br />
Бо немає краще,<br />
Як на Україні!</p>
<p>А як будем знову<br />
В вирій вирушати,<br />
Тоді, може, візьмем<br />
Павлика гуляти.</p>
<p>Як буде слухняний,<br />
Та буде хороший,<br />
Та в своєї мами<br />
Дозволу попросить”.</p>
<p>ІІ<br />
Одійшли морози,<br />
Одійшли пороші.<br />
Павлик був розумний,<br />
Чемний і хороший.</p>
<p>Слухав татка й маму<br />
І любив звірята,<br />
І малу сестричку,<br />
Голуби й крільчата.</p>
<p>Виглядав з віконця,<br />
Поглядав далеко:<br />
Чи не прибувають<br />
З вирію лелеки?</p>
<p>Уже прибувають,<br />
Крилечками мають,<br />
Радісно з весною<br />
Всіх поздоровляють!</p>
<p>І звили гніздечко<br />
Осьде на тополі.<br />
Близько біля хати,<br />
В Павлика надворі.</p>
<p>Цілі дні клекочуть —<br />
Дзьобами стукочуть.<br />
І лелека-батько,<br />
І лелека-мати…</p>
<p>Ось уже в гніздечку<br />
Малі лелечата.<br />
Малі лелечата —<br />
Прехороші діти.<br />
Підіймають вгору<br />
Дзьобики розкриті.</p>
<p>Кличуть бітька й маму,<br />
Чом вони не бавлять?..<br />
А внизу радіє —<br />
Береже їх Павлик.</p>
<p>В нього лук і стрілки,<br />
Шабелька при боці…<br />
Отакі бувають<br />
Козаки-молодці!</p>
<p>Записавсь одразу<br />
В козаки завзяті,<br />
Щоб ніхто не скривдив<br />
Малі лелечата.</p>
<p>Ой, прийшли уранці<br />
Вовки-сіроманці:<br />
“Де тут є пташата —<br />
Малі лелечата?..”</p>
<p>Батько, мати в полі —<br />
Нічого не бачать.<br />
Плачуть малі діти —<br />
Лелечата плачуть.</p>
<p>Стали розбишаки<br />
Гніздо руйнувати,<br />
Гніздо руйнувати,<br />
Діток забирати.</p>
<p>Не чують лелеки,<br />
По полю гуляють,<br />
Діточкам маленьким<br />
Гостинці збирають.</p>
<p>Як узяв тут Павлик<br />
Та як стрельнув з лука!<br />
Та й улучив вовка<br />
Поміж самі вуха!</p>
<p>А тує вовчицю —<br />
В саму потилицю!<br />
А тії вовчата —<br />
Поміж оченята.<br />
“Не ходіть!<br />
Забирать!<br />
Лелечата!”</p>
<p>Зраділи лелеки —<br />
І батько, і мати:<br />
“Павлика ж ми будем<br />
Повік шанувати!<br />
Заберем з собою<br />
За море гуляти”.</p>
<p>ІІІ<br />
Летіли лелеки<br />
За море удруге,<br />
Забрали з собою<br />
І малого друга.</p>
<p>Летіли далеко<br />
Попід небесами,<br />
Попід небесами,<br />
Помежи хмарками.</p>
<p>Дзьобом стукотіли,<br />
Крильми тріпотіли, —<br />
У далекий вирій —<br />
В Африку летіли.</p>
<p>А поперед ними<br />
Та й понад морями<br />
Ластівки моторні<br />
Несли телеграми.</p>
<p>Телеграми в вирій:<br />
“ЗБИРАЙТЕСЯ, ЗВІРІ,<br />
КУЦІ Й ДОВГОХВОСТІ!<br />
ЗУСТРІЧАЙТЕ<br />
З УКРАЇНИ ГОСТІ!..”</p>
<p>Слони прочитали<br />
І сурмити стали:</p>
<p>“ЗБИРАЙТЕСЯ, ЗВІРІ<br />
ЧОРНІ, БІЛІ Й СІРІ.<br />
БУДЕМО ВІТАТИ,<br />
БУДЕМ ЗУСТРІЧАТИ,<br />
ГОСТЕЙ З УКРАЇНИ<br />
ШАНУВАТИ”.</p>
<p>Чорні крокодили<br />
К морю виходили<br />
І ґіпопотами<br />
Прибули з квітками.<br />
Мавпи, і жирафи,<br />
І ногаті струсі —<br />
Прибули і дітки,<br />
І старі матусі.<br />
І смугасті зебри,<br />
Грубі носороги, —<br />
Посідали рядом,<br />
Підібгавши ноги.<br />
Тут іще й акула<br />
Хвостиком майнула,<br />
З моря виходила,<br />
Речі говорила.</p>
<p>З нею всі малята —<br />
Дрібні акулята, —<br />
Назбирали в морі<br />
Подарунків гору.</p>
<p>Засурмили сурми,<br />
Захитались скелі —<br />
Павлика стрічати<br />
Слон іде веселий,</p>

<div>




</div>

<p>А за ним малятко —<br />
Мале слоненятко, —<br />
Носиком киває,<br />
Павлика стрічає.</p>
<p>Так усі стояли,<br />
Квітами махали —<br />
Гостей з України<br />
Зустрічали.</p>
<p>ІV<br />
<b>Павлик у Африці</b></p>
<p>Так оце та Африка?!<br />
Так оце той вирій?!<br />
Ходить, ходить сонечко<br />
По пустелі сірій.</p>
<p>Попереду — море,<br />
А позаду — гори,<br />
Межи ними один пісок,<br />
Горе ж мені, горе!</p>
<p>Кам’яні доріжки<br />
Покололи ніжки.<br />
Від жари в пустині<br />
Пухирі на спині.<br />
“НІ, НЕМАЄ КРАЩЕ В СВІТІ,<br />
ЯК НА УКРАЇНІ!”</p>
<p>Шкіра посмалилась,<br />
Ніжки натрудились,<br />
Оченята без матусі<br />
Тяжко занудились.</p>
<p>Тут піски гарячі,<br />
Тут страшні пустині.<br />
Ні, немає в світі краще,<br />
Як на Україні.</p>
<p>Тужить Павлик з горя<br />
Край синього моря,<br />
В море поглядає.<br />
А море безкрає.</p>
<p>Павлика втішають<br />
Мавпи, й носороги,<br />
І смугасті зебри,<br />
Й струсі довгоногі,</p>
<p>Чорні крокодили<br />
І ґіпопотами…<br />
Ластівки приносять<br />
З дому телеграми:</p>
<p>“Повертайсь, бурлаче,<br />
Годі мандрувати,<br />
Бо скучає батько<br />
І сумує мати.<br />
Час уже додому<br />
З мандрів повертати”.</p>
<p>І радіє Павлик,<br />
Кричить здалека:<br />
“Скоро вже додому<br />
Полетять лелеки!<br />
А поки — цілую<br />
Сестричку і маму!..”<br />
Ластівка моторна<br />
Несе телеграму.</p>
<p>V<br />
Погостили досить —<br />
Час уже вертати.<br />
Вийшли, вийшли проводжати<br />
Їх усі звірята.</p>
<p>Чорні крокодили<br />
К морю виходили,<br />
І ґіпопотами<br />
Прибули з квітками,<br />
Мавпи, і жирафи,<br />
І ногаті струсі —<br />
Пустотливі дітки<br />
І старі матусі.</p>
<p>І смугасті зебри,<br />
Й грубі носороги<br />
Посідали рядом,<br />
Підібгавши ноги.</p>
<p>Тут іще й акула<br />
Хвостиком майнула,<br />
З моря виходила,<br />
Речі говорила.</p>
<p>З нею всі малята, —<br />
Дрібні акулята, —<br />
Назбирали в моря<br />
Подарунків гору.</p>
<p>Засурмили сурми,<br />
Захитались пальми, —<br />
Павлика прощати<br />
Слон іде печальний,</p>
<p>А за ним малятко —<br />
Мале слоненятко<br />
Слізоньки втирає —<br />
Павлика прощає.</p>
<p>Так усі стояли,<br />
Квітами махали<br />
І на Україну<br />
Друга проводжали.</p>
<p>Проводжали друга<br />
В ранішню годину.<br />
“ОЙ, ВІЗЬМИ З СОБОЮ<br />
Й НАС НА УКРАЇНУ!”</p>
<p>VІ<br />
Летіли лелеки<br />
Із країв далеких,<br />
Помежи хмарками,<br />
Попід небесами,<br />
Через сині гори,<br />
Через Чорне море…<br />
Не боявся Павлик,<br />
Бо не знав тут горя.</p>
<p>У лелеки крила<br />
Дужі та широкі,<br />
В небесах літають<br />
Швидко і високо…</p>
<p>А на Україні<br />
Зажурилась мати:<br />
“Щось нашого сина<br />
З мандрів не видати!”</p>
<p>Коли тут — л е л е к и!<br />
Прибули здалека!<br />
Приземлитись хочуть,<br />
Дзьобами стукочуть,</p>
<p>Дзьобами стукочуть,<br />
Крилечками мають —<br />
Всіх поздоровляють,<br />
Всіх поздоровляють!</p>
<p>Матінку стареньку,<br />
І сестру маленьку,<br />
І біленькі хати,<br />
І сади строкаті,<br />
І степи широкі<br />
Золоті та сині…<br />
Ой, немає краще<br />
Як на Україні!</p>
<p>Спустились лелеки<br />
Посеред левади.<br />
Павликаа стрічають<br />
Всі живі і раді:<br />
Батько і матуся,<br />
Лесик і Настуся,<br />
Крілик і крільчата,<br />
Півник і качата…</p>
<p>І сміються збоку<br />
Радісно лелеки,<br />
Як усі питають<br />
Про краї далекі.</p>
<p>Весело сміється<br />
Сонечко надворі —<br />
Павлик подарунки<br />
Всім привіз з-за моря:</p>
<p>Лесикові — мила<br />
Й лист від крокодила.<br />
А малій Настусі —<br />
Пір’їнку від струся.<br />
Квіти має мама<br />
Від ґіпопотама.</p>
<p>Тато ж що здобули? —<br />
Мушлю від акули,<br />
Ще й від носорога<br />
Кремінь для кресала…<br />
Стільки подарунків<br />
Африка прислала.</p>
<p>Решта ж мають квіти<br />
І від всіх привіти,<br />
Від усіх привіти,<br />
Від усіх привіти.</p>
<p>А лелеки дружно<br />
Лагодять хатину,<br />
Ще й нову будують —<br />
Дбають цілу днину.</p>
<p>По зелених луках<br />
З Павликом гуляють,<br />
Радісно з весною<br />
Всіх поздоровляють:</p>
<p>І червоні маки,<br />
І волошки сині…<br />
Ой, немає краще,<br />
Як на Україні.</p>
<p>Голубі озера<br />
І пісні пташині…<br />
ОЙ, НЕМАЄ КРАЩЕ,<br />
ЯК НА УКРАЇНІ.</p>
<p>1943</p>

<div></div>