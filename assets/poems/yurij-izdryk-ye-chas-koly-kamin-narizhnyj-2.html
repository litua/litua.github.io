Юрій Іздрик – Є час коли камінь наріжний – зброя…<p>є час коли камінь наріжний – зброя<br />
і час коли камінь – тіло і хліб<br />
є час коли світ починають двоє<br />
і час коли двох розділяє світ</p>
<p>є час коли небо утримує воду<br />
і час коли гине в воді родовід<br />
є час коли світло іде зі сходу<br />
і час коли темрява сходить на схід</p>
<p>є час коли морок ховає минуле<br />
і час де майбутнє – суцільна пітьма<br />
є час коли миті свистять ніби кулі<br />
і час де ніякого часу нема</p>
<p>є час для молитви й благої довіри<br />
і час де прокляття засліплює зір<br />
є час поклоніння останньому звіру<br />
і час коли віри лякається звір</p>

<div>




</div>

<p>усе що триває – триває у часі<br />
а все що стається залежить від нас<br />
буття – тільки шанс на любов і на щастя<br />
лови і живи поки маєш ще час</p>
<p>автор:<strong> <a href="http://onlyart.org.ua/?page_id=48384">Юрій Іздрик</a></strong></p>
<p></p>

<div></div>