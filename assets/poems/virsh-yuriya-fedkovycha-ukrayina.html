<strong>Юрій Федькович – Україна</strong>
<p>Україно, Запороже, годі вас забути,<br />
Ах, бо мило тамки жити, мило тамки бути,<br />
Де ті трави шовковії славні степи криють,<br />
Де ся квіти поза квіти в зимних росах миють,<br />
Де стада ржуть, де соколи, де вірли співають,<br />
З буйним вітром у заліжку козаки літають.</p>
<p>Хто ж то може знов забути могили, кургани,<br />
Де козацтво українське, славні отамани<br />
Свою славу сном провадять, славов серце гріють,<br />
А ті думи богатирські так-то гарно піють,<br />
Що аж тут ся відзивають, що аж тут їх чути, —<br />
Україно, Запороже, можна вас забути?</p>
<p>Онде грає жвавий хлопець у торбан весело;<br />
Онде дівча йде по воду, думку йкусь завело;<br />
Там сопілка приграває, ніби соловіє,<br />
Що там в гаю калиновім піє все та піє;<br />
А там бджілка злотокрила думно си співає,<br />
Обмучилась медівницев, ледве що вертає.</p>
<p>Он колишесь тихий Дніпер: вечір — він дрімає,<br />
А по синій єго фалі човенце плаває,<br />
В ньо си сіло гарне дівча, красне, як малина,<br />
А хороший кермаченько ляг їй на коліна,</p>
<p>Обзирає сороківці, що в коралі в’яжуть,<br />
А потому, а потому… Далі вже не скажу;<br />
А хоть рад би-м і сказати, але наші милі<br />
Вже пропали в синій мряці, що Дніпер укрила.</p>

<div>




</div>

<p>Далі видко білий хутор, пасіки, ставочок,<br />
Знов байрак там яворовий, вишневий садочок,<br />
А в садочку мила хатка; тамки на порозі<br />
Сіло дівча русокосе — ах, які ж там нозі! —<br />
Та й іголков тонесеньков шиє в хустку квіти:<br />
“Де ти бавиш, біловусе, де, мій ясний світе?”</p>
<p>Тихо, тихо, любе дівча, — видиш он сокола?<br />
А дівчина — чорні очі — глипла доокола:<br />
“То не сокіл, то мій милий вороним літає!”<br />
Та й схопилась красавичка, ліску відчиняє.<br />
А сокіл вже на подвір’ї, дівчину любує;<br />
Вна го хоче посварити — годі, бо цілує.</p>
<p>Глянь там далі на прикмету: думаш, там соколи!<br />
Ні, там славні чумаченьки возя з Криму соли.<br />
От, дивися, вже і стали, вже й воли пустили,<br />
Вже і ватра запалена, вже ся розложили.<br />
Той готовить ситу кашу, ті вози знов мажуть,<br />
Хлопці шумки заспівали, старші казку кажуть.</p>
<p>Далі, далі — онде небо багром рум’яніє;<br />
Слухай добре, як-то мило десь дзвіночок піє<br />
То в тій церкві там, за лісом, з дев’ятьма<br />
верхами —<br />
Всі покриті срібнов бляхов, злотними хрестами,—<br />
А священик-старець ходить по святій контині,<br />
Молить слави Запорожу, щастя Україні.</p>

<div></div>