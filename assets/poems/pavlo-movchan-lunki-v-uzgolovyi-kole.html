<strong>Павло Мовчан – “Лункі в узголов’ї колеса цокочуть…” </strong>
<p>Лункі в узголов’ї колеса цокочуть,<br />
і вікна мелькочуть, скипається ртуть…<br />
Куди і кого безупинно щоночі<br />
крізь чорне безсоння везуть та везуть?..<br />
Чи, може ж, то мчить моє тіло окремо<br />
від сонної пам’яті й приспаних мрій;<br />
лиш крешуть колеса — спалахує кремінь,<br />
і лопають, мов міхури, ліхтарі…<br />
І пес здичавілий волочиться слідом:<br />
дзвенить по дорозі гарячий ланцюг,<br />
а тіло за ніччю все їде та їде,<br />
і стукотом геть вибивається дух.<br />
Свідомість моя розповзлася, мов пляма,<br />
приставши, мов нафта, до різних речей:<br />
її не віддерти від часу руками,<br />
вона так тягучо-повільно тече…<br />
Тримають її ті, кого вже немає,<br />
чи, може ж, до пустки прилипла вона? —<br />
а швидкість колеса лункі розриває,<br />
і тілом моїм стає пустка нічна.<br />
Вбирає вона і світла заскалки,<br />
і гусінь всіх звуків, і тих поїжджан,<br />
які у дорозі зі мною ще змалку<br />
все їдуть і їдуть крізь ніч та туман.<br />
Від їхніх облич позосталися маски,<br />
чи, може, то пам’яті плями масні…<br />
Розлами шпаклює пітьма, як замазка,<br />
аби задихнулись ті з’яви в мені.<br />
Ось Кущ несе крадені яйця в кашкеті,<br />
щоб вимінять в діда Касяна тютюн,<br />
і Пітик мовчить, проковтнувши монету,<br />
і вузликом губи стискає Свистун…<br />
Від гуркоту рейок земля осідає,<br />
і важчає тіло в дорозі нічній,<br />
і жили тонкі чорна кров розриває,<br />
мов інше життя дозріває в мені…<br />
Можливо, і пам’ять не квапиться слідом,<br />
чи, може, вона, як у полі стерня,<br />
вчепилась в прожите, а тіло все їде,<br />
і пес навіжений його здоганя…<br />
Твоє тільки те, що ти пам’яттю мітиш,<br />
поволі й воно у намул осіда…<br />
Від стебел далеко пашня цього літа —<br />
з-під жорен-коліс чорно бризка вода…<br />
Від тиску коліс вона борошном стане,<br />
втрясеться від гуркоту порох нічний.<br />
І пам’ять відпустять сліпі поїжджани,<br />
і сонце нарешті спливе з глибини.</p>

<div>




</div>

<p>***</p>

<div></div>