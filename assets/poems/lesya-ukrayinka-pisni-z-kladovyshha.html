<strong>Леся Українка – Пісні з кладовища </strong>
<p>Я на старім кладовищі лежала,<br />
тиша могильна круг мене співала,<br />
тиша могильна співала:<br />
«Засни! Щастя – то сни!»</p>
<p>Спати? Ох, спить у колисці дитина,<br />
спить у могилі померла людина,<br />
хто ж непомерлий в могилі лежить,<br />
той хіба спить?..</p>

<div>




</div>

<p>* * *<br />
На кладовищі ми про щастя говорили,<br />
і падали слова, і душу крили,<br />
мов палим цвітом, щирії слова…</p>
<p>І смутно колихалася трава,<br />
здавалось, мов усі старі могили<br />
ховають те, що ми про щастя говорили.<br />
30.04.1905</p>

<div></div>