Юрій Андрухович – Романс Мартопляса<p>Я стужився. Я, мов кінь, погриз вудила —<br />
відступи, бідо гірка й мороко:<br />
десь любов моя на Ринку заблудила,<br />
десь отам,</p>
<p>між ренесансом і бароко…</p>

<div>




</div>

<p>Я стужився. О подайте катеринку!<br />
Про гризоту вам заграю, про утому;<br />
десь любов моя пропала серед Ринку,<br />
між перекупками, три століття тому…<br />
Може, знову кокетує з різниками,<br />
що, ножі об фартухи повитиравши,<br />
височіють, наче брили, над лотками,<br />
мружать очі, мов коти, на неї завше?<br />
Може, спритний зеленяр за стиглі вишні<br />
рве із неї грішну ягоду цілунку?<br />
Чи хитрун-купець в єдваби пишні<br />
окрутив мою зрадливу юнку?<br />
Ах, на Ринку — всі спокуси світу…<br />
Там таке побачиш — не насниться!<br />
Може, мою діву чисту й світлу<br />
заманили в Чорну Кам’яницю?<br />
Чи й сама вона закам’яніла,<br />
і тепер стоїть собі — Діана!<br />
І ночами шле камінні стріли<br />
в мої вікна, втрачена й незнана.<br />
Тра-ля-ля, тра-ля-ля-ля,<br />
тра-ля-ля, тра-ля-ля-ля,<br />
тра-ля-ля, леле, дана-дана!..</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>