<strong>Дмитро Павличко – За нас </strong>
<p>За нас, оспалих і німих,<br />
За нас, навиклих до кормиг,<br />
За нас, розсварених нікчем,<br />
За нас, шматованих бичем,<br />
За нас, повсталих із труни,<br />
За нас, тремких, як біль струни,<br />
За нас, тружденних, як бджола,<br />
За нас, вже спалених дотла,<br />
За нас, не тямлячих путі,<br />
Чечня вмирає на хресті.</p>
<p>За нашу мрію майову,<br />
За мову, ще напівживу,<br />
Та вже подібну до води,<br />
Що березневі рве льоди,<br />
За наш державницький ланцюг,<br />
За сльози покаянь і скрух,<br />
Що обертають нас в людей,<br />
Та за спасіння всіх смертей,<br />
Що сяють в темному житті,<br />
Чечня вмирає на хресті.</p>

<div>




</div>

<p>За ваші дзвони, пане Рим,<br />
За ваші гордощі й нестрим,<br />
За вежі Праги й Карлів міст,<br />
За богоносний благовіст,<br />
За вас, Венеціє хмільна,<br />
Собори Кельна, Відня, Брна,<br />
За Мони Лізи дивовиж,<br />
За ґеній ваш, месье Париж,<br />
За ваші вольності святі<br />
Чечня вмирає на хресті.</p>
<p>За вас, панове і пані,<br />
За ваші гульбища страмні,<br />
За ваші вілли в сяйві Альп,<br />
За ваш неоціненний скальп,<br />
За твань звабливих ваших душ,<br />
За ваш печальний Мулен-Руж,<br />
За ваш нумізматичний дар,<br />
За європейський ваш базар,<br />
За ваші банки золоті<br />
Чечня вмирає на хресті.</p>
<p>Голгофа людськості — Кавказ;<br />
Там розп’яли Чечню за нас.<br />
По всій землі чеченська кров<br />
Горить у вітражах церков,<br />
Та смерті для того нема,<br />
Хто визволяється з ярма!<br />
Чечня воскресне, але ми<br />
Погинем од ганьби й страми,<br />
Бо, мавши волю і могуть,<br />
Мовчали — аж її розпнуть!</p>
<p>***</p>

<div></div>