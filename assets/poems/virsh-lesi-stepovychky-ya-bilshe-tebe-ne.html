<strong>Леся Степовичка – Я більше тебе не покличу…</strong>
<p>Я більше тебе не покличу в діброви Едему,<br />
де так нас чекли посестри мої безкорисні —<br />
Надія і Ніжність тремтлива столи застеляли,<br />
а ложе ладнали — Жага й неземна Насолода.</p>
<p>Казали мені — ти приходь з ним по зорі вечірній,<br />
уроча вечеря стоїть на тонкій скатертині,<br />
і чаша труй-зілля, що втому вгамовує денну,<br />
вам серце зворушить, і мужності дасть, і наснаги…</p>

<div>




</div>

<p>Хоч мить, а в раю, хто із смертних собі в тім відмовить?<br />
Стояв остовпілий, ні кроку ступити не в змозі,<br />
Лиш блиснули очі, й чоло твоє божисте зблідло,<br />
Та торбу свою полотняну тримав наготові.</p>
<p>Чому ж зволікав ти, розгублений мій пілігріме,<br />
на прощу до кого рушаєш, мандрівнику бідний?..<br />
Ворота зачинено. В рай не запрошують двічі.<br />
Іди собі, старче, ціпок не зламай по дорозі.</p>

<div></div>