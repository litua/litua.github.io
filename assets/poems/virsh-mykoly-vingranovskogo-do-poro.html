<strong>Микола Вінграновський – До порога моєї землі…</strong>
<p>До порога моєї землі<br />
Поспішай, моя доле строга.<br />
Коле осінь золоторога<br />
Теплі лапи сумних журавлів.<br />
В зачарованій млі на ріллі<br />
Розверсталася сива дорога…<br />
До порога моєї землі<br />
Поспішай, моя доле строга.</p>

<div>




</div>

<p>Віддаю тобі волю свою,<br />
Віддаю тобі силу, доле,<br />
І думок незасніжене поле,<br />
І незлого себе віддаю.</p>
<p><em>1956</em></p>

<div></div>