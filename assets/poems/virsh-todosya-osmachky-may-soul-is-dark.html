<strong>Тодось Осьмачка – May soul is dark</strong>
<p>Я знов самотній і проклятий, —<br />
схилився тяжко до вікна:<br />
на мурах, ніби на розп’яттях,<br />
ворони виють в небеса.<br />
їх чую крики ізнадвору<br />
у серці зрадженім своїм…<br />
Куди, куди втічу від горя,<br />
від тих зловісних голосів?..<br />
Упала буря із-за бору<br />
на місто пилом і піском,<br />
змела на вітер птицю чорну,<br />
неначе пір’я під погром,<br />
та й кинула мені зокола<br />
малу стеблину пирію,<br />
щоб завихрити з нею вгору<br />
і думу змучену мою!<br />
Мене ти, думо, залишила,<br />
як невтишиме в сповитку,<br />
перед парадними дверима<br />
ридать без відгласу на брук,<br />
аж доки пси криві почують<br />
і не потягнуть у рови,<br />
де мої сестри з сіл ночують,<br />
що ласку, юність продали, —<br />
і у помиях там і смітті<br />
покинуть кості мої тліть…<br />
Ніколи верби верховіттям<br />
з полів не прийдуть їм шуміть.<br />
Я знов самотній і проклятий —<br />
схилився тяжко до вікна:<br />
на мурах, ніби на розп’яттях,<br />
з пилами буря умира.</p>

<div></div>