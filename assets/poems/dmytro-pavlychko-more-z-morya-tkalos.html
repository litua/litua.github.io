<strong>Дмитро Павличко – “Море з моря ткалось гладко…” </strong>
<p>Море з моря ткалось гладко,<br />
Шовком слалося до стіп.<br />
А по ньому йшло дівчатко,<br />
Голе й чисте, наче хліб.</p>
<p>Море крила піднімало,<br />
Відлітало в ніч, як птах.<br />
Я відчув журби немало<br />
На зцілованих устах.</p>

<div>




</div>

<p>Море падало на скелі<br />
І кричало, мов Ікар.<br />
Як дві зірки невеселі,<br />
Ми тулились поміж хмар.</p>
<p>Море вранці шелестіло,<br />
Тліло, як осінній ліс.<br />
Наче хліб, дівоче тіло<br />
Мало присмак сонця й сліз.</p>
<p>***</p>

<div></div>