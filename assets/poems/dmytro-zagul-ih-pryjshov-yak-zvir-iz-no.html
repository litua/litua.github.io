<strong>Дмитро Загул – ІХ. “Прийшов, як звір із нор пустелі…”</strong>
<p>Прийшов, як звір із нор пустелі,<br />
Я був, як єсть.<br />
І зрушив душі,<br />
стер оселі,<br />
Переорав степи веселі.<br />
І честь. І нашу честь…</p>
<p>Зів’яли ранки нерозквітлі,<br />
Стікають кров’ю вечори…<br />
А де ж надії заповітні?<br />
Розлізлися,<br />
як воші, злидні,<br />
Вий вовком до зорі!</p>
<p>Не сизі голуби блукали<br />
По небу голубім –<br />
Прийшли вовки,<br />
пришли шакали,<br />
Когось кляли,<br />
Когось шукали<br />
Крізь ніч і дим.</p>

<div>




</div>

<p>Прийшли вовки.<br />
Прийшли шакали.<br />
Шниряли день і ніч…<br />
Кого вогнем,<br />
кого штирками.<br />
Чи хто залічить наші рани?<br />
А ніч – як сич.</p>
<p>Прости синам,<br />
скорботна нене!<br />
Мовчи!<br />
Твій плач – мій біль.<br />
І рана, нене!<br />
Рана в мене,<br />
І лезо у грудях студене –<br />
Влучали звідусіль.</p>
<p>А як на сході зазоріє,<br />
Прощай одчай степам!<br />
Десь там,<br />
десь там твої надії,<br />
Твій день<br />
на сході десь яріє,<br />
Твоє майбутнє – там!</p>

<div></div>