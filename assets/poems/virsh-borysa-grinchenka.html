<strong>Борис Грінченко – Сяють зорі</strong>
<p>Вже в далині високій сяють зорі,<br />
Густий туман над озером повис,<br />
І спить земля, і води сплять прозорі,<br />
І тихо спить густий зелений ліс.</p>
<p>Десь на селі далеко пісня ллється,<br />
То голосніш, то затиха вона…<br />
Із стін душних на волю серце рветься<br />
Туди, де ніч панує запашна.</p>

<div>




</div>

<p>О, я піду, бо не піти несила,<br />
Бо і мені ніч зорі засвітила,<br />
Бо і мені сприя весна моя.</p>
<p>Скоріш туди! Як вільно дишуть груди,<br />
Який простір обняв мене зусюди,<br />
Як пахне скрізь і місяць як сія!</p>
<p><em>1888</em></p>

<div></div>