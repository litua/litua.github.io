<strong>Дмитро Загул – Захід</strong>
<p>У нетрях європейських міст<br />
Я завжди відчував утому;<br />
Дім біля дому, дім біля дому…<br />
А не повіриш там нікому,<br />
Ніхто там правди не вповість.</p>
<p>Така там осінь і весна.<br />
Тонкі тополі такі тендітні, –<br />
А скверики брудні та непривітні, –<br />
І в очі пил, як тільки ясно в квітні,<br />
А коли ні – то сльота навісна.</p>
<p>Там люди кволі, маси безробітні,<br />
А дармоїди в розкоші щодня.<br />
Серця убогі, душі бідні, –<br />
Де в неохайні підворітні<br />
Виходить у святки сім’я.</p>
<p>В підвалах вогких мучаться робочі,<br />
Бліді обличчя блимають в імлі…<br />
Вони не знають пахощів ріллі,<br />
І простору не бачили їх очі,<br />
Не чули груди подиху землі.</p>
<p>Під вікнами ростуть їх вутлі діти,<br />
З високих стін – на їх забави – тінь,<br />
Бо не для них оті веселі квіти,<br />
Що кличуть їх на волю, в далечінь,<br />
До обрію за вихром полетіти.</p>

<div>




</div>

<p>І дочки їх ростуть на невідоме<br />
І одцвітають хутко без пуття,<br />
За хвильку втіхи скільки втоми.<br />
Розгублені найкращі почуття,<br />
Змарновано найкращий час життя.</p>
<p>А матері – про давні дні дитинства,<br />
Або на ліжку в темному кутку<br />
Придушують ознаки материнства,<br />
Щоб легше йти на каторгу тяжку,<br />
На працю при фабричному станку…</p>
<p>Тому-то втома в кожнім мурі,<br />
Цинічний сміх в вечірніх ліхтарях,<br />
Що хочиш грому, хочеш бурі,<br />
Щоб вирвала на ширший шлях<br />
Оті обличчя впалі та понурі.</p>
<p>О, як жахливо згадувати вас,<br />
Міста-спрути Америки й Європи,<br />
Де серце прагне другої потопи,<br />
Щоб затопила і розмила враз<br />
Оту безодню муки і мерзоти.</p>
<p>Ні, не потопи, а вогню,<br />
Вогню повстання, бурі, бунту,<br />
Щоб спопелити вас до грунту,<br />
Спалити вмить, в одну секунду,<br />
Всю вашу кривду і брехню.</p>
<p>1923. ІЗ ЗБІРКИ “НАШ ДЕНЬ”, ЖОВТНЕВИЙ ВИХОР</p>

<div></div>