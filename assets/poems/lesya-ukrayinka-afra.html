<strong>Леся Українка – Афра </strong>
<p>Тихо. Повітря стоїть нерухоме, як води стоячі.<br />
Закам’янів на бананах широкий нерепаний лист.<br />
Ніжні мімози – і ті розгорнули листочки гарячі.<br />
Мліють без мрії…<br />
Ой, звідки се вирвався свист?</p>

<div>




</div>

<p>Сурмлять у сурми і гатять в різкі тарабани!<br />
Гей, схаменіться! Хто сеї муки хотів?<br />
Їм байдуже! Гучно силу свою англічани<br />
Берегом Ніла несуть, щоб Єгипет почув і тремтів.<br />
Ледве пройшли, як замкнулася тиша за ними,<br />
Наче в таємному храмі велика запона важка.<br />
Пальми поникли покірно гілками сухими, смутними,<br />
Наче на їх налягла невидимого бога рука.<br />
Небо, збіліле від спеки, вже сивіє, мов попеліє,<br />
День до останку згорів і лишилася нічка бліда;<br />
Світла немає, а темрява наче не сміє<br />
В тишу пекучу вступити. Не видно зірок ні сліда;<br />
Так, наче світ спорожнів. Не співа на добраніч пташина.<br />
Тільки безгучно літають великі, чудні кажани,<br />
Гасла неначе розносять, щоб стишилась ціла країна.<br />
Летом своїм оксамитним ще збільшують тишу вони…</p>

<div></div>