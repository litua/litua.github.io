<strong>Микола Руденко – Сльота</strong>
<p>За вологою шибкою дерево плаче,<br />
Сіре небо дощем капотить безупинно.<br />
Ну, чого ти болиш, моє серце? Неначе<br />
Щось у світі страшне учинитись повинно.</p>
<p>Я не знаю, що саме — з людьми чи зі мною,<br />
З цілим світом чи тільки з моєю душею.<br />
Ніби знов мені треба ріллею курною<br />
Вирушати під кулі в холодну траншею.</p>
<p>Ну, а може, не це? Може, просто сьогодні<br />
Хтось про мене подумав лихе і злостиве.<br />
Підкотилась та думка з нічної безодні<br />
І вп’ялась, наче п’явка, у серце чутливе.</p>

<div>




</div>

<p>Гірко бачити берег неначе в корості —<br />
Геть завалений склом та брудними<br />
пляшками.<br />
Та ще гірше, якщо ми засіємо простір<br />
Підозрінням отруйним, лихими думками.</p>
<p>Десь кублиться воно в небезпеці тривалій —<br />
Зло, яке ми думками лихими наплодим,—<br />
Мов скляні різаки, що лежать між конвалій,<br />
Щоб когось покалічити нині чи згодом.</p>
<p>Із недоброї схованки в поле магнітне<br />
Ті думки заповзуть і вдеруться до хати.<br />
Щось наляже на душу тяжке й непривітне —<br />
Легше серцю твоєму труну попрохати.</p>
<p>І тоді поза вікнами дерево плаче,<br />
Сіре небо дощем капотить безупинно.<br />
І така наповзає тривога, неначе<br />
Щось у світі страшне учинитись повинно.</p>

<div></div>