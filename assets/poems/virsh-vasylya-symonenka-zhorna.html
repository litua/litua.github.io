<strong>Василь Симоненко – Жорна</strong>
<p>Натуга на руках,<br />
від втоми чорних,<br />
здувала жили,<br />
ніби мотузки.<br />
Каміння клацало зубами<br />
в жорнах,<br />
жувало жовті зерна на друзки.<br />
І сіялось не борошно,<br />
а мука…<br />
При тьмяному мигтінні каганця<br />
жіночі ніжні<br />
материнські руки<br />
тягли за ручку<br />
камінь без кінця.<br />
Журливо мліли очі сумивиті,<br />
і борошно,<br />
мов біла кров, лилось…<br />
Це все було<br />
в двадцятому столітті,<br />
що грозами над нами пронеслось.<br />
Ми часто чуєм<br />
радісну зловтіху<br />
у голосі ворожому,<br />
чужім,<br />
що заглядали кривда<br />
й люте лихо<br />
у наш —<br />
для щастя виведений — дім.<br />
Хай сатаніють<br />
виродки од крику —<br />
нас не знобить<br />
од їхньої хули:<br />
нам жорна ті<br />
із кам’яного віку<br />
на танках варвари<br />
з Європи привезли.<br />
І то для них<br />
таки й була наука,<br />
коли —<br />
у всього світу на виду, —<br />
немов у жорнах,<br />
дужі наші руки<br />
перемололи варварську орду.<br />
Народе мій!<br />
Титане непоборний,<br />
що небо підпирає голубе!<br />
Твій гордий подвиг<br />
не принизять жорна —<br />
вони лиш возвеличують тебе.<br />
Дарма біситься<br />
злість ворожа, чорна —<br />
нічим не очорнить<br />
твоєї боротьби!..<br />
Цілую руки,<br />
що крутили жорна<br />
у переддень космічної доби.</p>

<div></div>