<strong>Борис Грінченко – Рясний садок</strong>
<p>Рясний садок і затишний я знаю<br />
І знаю там ще вишню я одну —<br />
Було не раз, турботний, дожидаю<br />
Я в той садок її, мою весну.</p>
<p>Але ж тепер чому її немає?<br />
Чом вишня та стоїть в самотині<br />
І так, як перш, до мене не схиляє<br />
Гілки свої квітущі й запашні?</p>

<div>




</div>

<p>Я жду її,— і в тиші одинокій<br />
Хвилини йдуть, неначе довгі роки,<br />
Ще треба ждать, а серце ж то не жде!</p>
<p>Хвилина… дві… І — ось уже я чую:<br />
Крізь тишу ту безгучную, німую,<br />
Мов шелест там, немовби хтось іде.</p>
<p><em>1888</em></p>

<div></div>