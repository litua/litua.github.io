<strong>Іван Драч – Баляда про люльку</strong>
<p>Перепій на Січі — козаків не збудити<br />
Ні дротянкою чорную, ні вогнем гаківниць,<br />
Тільки хитрий Підкова, пан отаман сердитий,<br />
Люто люльку спиваючи, спить-не спить горілиць.<br />
Потім рвучко на ноги, аж кирея під ноги,<br />
По закуренім курені сквапно цупить люльки —<br />
Інкрустовані золотом, срібношаті і вбогі,<br />
В отаманову шапку все летить залюбки.<br />
Ці — просмалені димом, ці — проварені жаром,<br />
Все зав’язує туго в шовковий обрус,<br />
Тільки люльку останню з неприхованим жалем<br />
Тихо топить в кишені, усміхнувшись у вус.<br />
Решту люльок в Дніпро, в чорний клекіт неситий,<br />
Що в турецький півмісяць зорить горілиць.<br />
Перепій на Січі — козаків не збудити<br />
Ні дротянкою чорною, ні вогнем гаківниць…<br />
Десь під полудень — лемент крає сон отамана:<br />
“Годі, лежню, лежати — ти б напився смоли!<br />
Гей, на Хортицю впала яничарська омана —<br />
Турки вкрали люльки і в Стамбул повезли”. —<br />
“Може в Бахчисарай?” — “Що ти тямиш спросоння!<br />
Насміявся ж над нами гоноровий султан…”<br />
Козаки — в байдаки! Горять весла в долонях<br />
Та Дніпро вигинає незатурканий стан.<br />
А на морі — біда. Витяг люльку Підкова,<br />
Креснув кременем в крицю, та іскри чортма —<br />
Трамонтана ковтнула чи хвиля нескована<br />
Язикато злизала, а люлька — німа.<br />
Реготало козацтво: “Скоро в турків запалим.<br />
Люлька звикла до гурту, бо ж козацька душа”.<br />
І втопив отаман люльку-файку запально,<br />
І вона прилучилась до свого коша.</p>

<div></div>