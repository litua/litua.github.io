<strong>Степан Руданський – Чи далеко до неба</strong>
<p>«Що п’ять верстов — то й коршомка,<br />
Нічого й лічити,<br />
Бо п’ять верстов як проїдеш,<br />
Треба й відпочити.</p>
<p>Ото їдуть із ярмарку<br />
Двоє господарів,<br />
У каждого віз порядний,<br />
Воликів по парі.</p>
<p>Їдуть собі помаленьку,<br />
Грошенята мають,<br />
Полягали на соломі —<br />
Та й думу гадають.</p>
<p>Далі їден пробудився<br />
З глибокої думи,<br />
Повернувся на соломі.<br />
«Чи спиш,— каже,— куме?»</p>

<div>




</div>

<p>«Що говориш?» — другий каже.<br />
«Чи спиш, я питаю».<br />
«Та не сплю ще,— каже,— куме,<br />
Тілько що дрімаю!»</p>
<p>«Не дрімай же на годину<br />
Та глянь против неба,<br />
Скілько б верстов так до неба<br />
Проїхати треба?»</p>
<p>«Та бог його святий знає<br />
І добрії люди…<br />
Я думаю, що не більше,<br />
Як п’ять верстов, буде».</p>
<p>«Гуттю, куме!.. Та се баба<br />
Тобі набрехала…<br />
Та якби п’ять верстов було,<br />
Там коршма б стояла!»</p>

<div></div>