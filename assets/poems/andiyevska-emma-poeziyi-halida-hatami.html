<strong>Андієвська Емма – Поезії Халіда Хатамі</strong>
<p>Все  відійшло,  крім  склянки  і  вина,<br />
А  я  —  твій  запах  шкіри  на  долонях.<br />
Вже  перші  півні  й  вогники  в  долині,<br />
Я  ж  кидаю  зірки  в  твій  слід  —  в  тартарари,  —<br />
Умер  давно  —  і  все  ніяк  не  вмру.  —<br />
Я  знаю,  сум,  як  все  життя,  мина.  —<br />
Моя  любов  покинула  мене.</p>
<p>*  *  *<br />
Ти  віддаляєшся,  і  гаснуть  всі  вогні.<br />
Ти  —  хлопчик,  дід  чи  просто  —  смерть  в  чуганях  ?<br />
Не  знати,  як  ще  довго  і  —  чого  ми.<br />
Та  вже  вітри  підкови  з  серця  гнуть.<br />
О,  хлопчику,  з  найближчої  таверни,<br />
Нехай  за  дім  для  нас  —  вагон  товарний.<br />
Ми  так  з  тобою  вже  навіки  рідні,<br />
Що  вже  однаково  —  чи  жити,  чи  вмирати.<br />
Кохання  мить,  а  там  —  хоч  забуття.<br />
Мене  нема,  існуєш  тільки  ти.</p>
<p>*  *  *<br />
Троянда  —  ти,  а  я  щербатий  ніж.<br />
Я  вже  помер  і  тільки,  як  міраж,<br />
Тебе  торкаюся  —  чекаю  воскресіння.<br />
На  весь  світ  —  рихви  й  вогники  останні.<br />
З-під  ніг  —  земля,  що  міниться  й  тремтить.<br />
Нехай  і  смерть,  аби  лиш  ти  був  тут.</p>
<p>*  *  *<br />
Я  їм  тебе  —  горіхи  з  твого  саду,<br />
Повторюючи  в  тисячне  і  всоте  :<br />
Ти  !  —  Тільки  ти,  який  згасив  зірки,<br />
І  я  в  калюжі  —  в  ранах,  сам,  Сірко,<br />
Котрому  смерть.  Люби  мене,  благаю.<br />
Ніч.  Й  сизий  хрускіт  серця  під  ногою.</p>
<p>*  *  *<br />
Твій  погляд  палить  душу  і  міста,<br />
І  я  для  тебе  лиш  на  мить  —  місток,<br />
Який  ти  перебіг  без  тями.<br />
Хоч  оглянись,  без  тебе  вогко  й  темно.<br />
Не  світить  сонце,  й  не  пливе  ріка.<br />
Мій  вогнику,  моя  найтяжча  з  кар.</p>
<p>*  *  *<br />
Твої  вуста,  як  хвиля  навісна.<br />
Невже  для  мене  вже  нема  весни,<br />
І  я  не  пеститиму  твого  тіла  ?<br />
Що  з  того,  що  житгя  —  сама  несталість.<br />
Волаю,  зглянься,  бо  вже  смерть  чека,<br />
Що  —  замість  тебе  —  підставля  щоку.</p>
<p>*  *  *<br />
Я  грішник,  ти  —  святий.  —  Які  пекельні  муки.<br />
Ти  усміхаєшся  усім,  а  я  лежу  в  пилюці<br />
Й  чекаю,  коли  в  люпанарії  —  вогні,<br />
Куди  мене  ти  —  поглядом  —  загнав.<br />
Рай,  вічність  —  пшик.  —  Без  тебе  гину  !<br />
Прокинься,  ти  мій  камінь  бездоганний.</p>

<div>




</div>

<p>*  *  *<br />
Нема  землі,  ні  неба.  Все,  що  —  мною,<br />
Ти  вилив  геть,  і  чорно  серце  ниє.<br />
Лишився  сад,  де  я  —  в  кублі  гадюк<br />
Й  де  все  навколо  піниться  й  гуде.<br />
Жорстокий,  кинь  з  кохання  бодай  крихту,<br />
Навіть  як  це  —  лиш  ниточка  Арахни.</p>
<p>*  *  *<br />
Твоїх  коханців  я  не  хочу  знати.<br />
Я  —  твій  єдиний,  хоча  ти  й  не  мій.<br />
Тебе  нема,  нема,  нема,  нема.<br />
І  я  —  тобою  —  можу  тільки  снити.<br />
Тебе  жадаю  так,  —  щезає  тіло.<br />
Голубити  тебе,  Ваале  із  металу,  —<br />
Дозволь  тебе  вдихати  і  любити.  —<br />
Ніч.  Знову  ніч.  —  Й  вина  порожня  бутля.</p>
<p>*  *  *<br />
Жорстокий,  пощо  мене  пеклом  водиш  ?<br />
Невже  мою  любов  так  люто  ненавидиш<br />
За  те  лише,  що  іншого  ти  любиш?<br />
Схилися.  Пестощі  розбудять  і  колоду.<br />
Забудь  про  іншого.  Навчись  поволі  падать.<br />
Буття  —  це  ти.  І  твій  —  на  шкірі  —  подих.</p>
<p>*  *  *</p>
<p>Я  в  мурах  —  сам.  Як  пес  в  пустелі  —  сам.<br />
Тебе  нема,  й  на  попіл  —  всі  і  все.<br />
Не  любиш,  ні,  бо  був  би  біля  мене.<br />
Чекати  —  це  вода,  в  якій  каймани.<br />
Ти  —  ноги  в  вічності,  а  мій  —  метелик  —  час.<br />
Без  тебе  —  смерть,  в  якої  жити  вчусь.</p>
<p>*  *  *<br />
Живу,  перегодований  камінням.<br />
Любов  мене  —  на  статус  наркомана.<br />
Чекаю  марно  ніжности  і  ласки.<br />
Коханий,  ти  мій  бовдуре  Мілоський,<br />
Схилися,  дай  тебе  любити  й  пестить.  —<br />
Ніч  —  криголам.  І  пустка.  Пустка.  Пустка.</p>
<p>*  *  *<br />
О  Господи,  упирю  мій  коханий,<br />
Ти  —  в  мушлю  —  знов,  і  я  без  тебе  гину.<br />
Люби  мене,  бо  я  —  на  пил  —  без  ласки.<br />
А  ти  —  мій  кат,  метелик,  одаліска,  —<br />
В  обіймах  іншого  коханця  стогнеш,<br />
І  я  конаю  з  розпачу  і  туги.  —<br />
Мій  спадку,  зглянься  !  Чи  мені  —  лиш  стигми?</p>
<p>*  *  *<br />
Моє  ти  світло,  вабик  і  упир  —<br />
Єдине  серед  бевзнів  й  нечупар.<br />
І  я,  —  щасливий,  —  п’ю  твою  отруту.<br />
Що  з  того,  що  —  з  кохання  —  тяму  втратив.<br />
Тебе  торкнутися  —  життя,  прозріння,  рай,<br />
Хоч  ти  —  за  борт  мене  —  від  себе,  як  мару.</p>
<p><em>2002</em></p>

<div></div>