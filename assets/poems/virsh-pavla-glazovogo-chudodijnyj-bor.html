<strong>Павло Глазовий – Чудодійний борщ</strong>
<p>Серед ночі в завірюху стука хтось до хати.<br />
— Гей, хазяєчко, чи пустиш переночувати?<br />
Документи покажу вам. Я боєць піхоти.<br />
Ми в похід ходили вчора. Я відстав від роти.<br />
Дві доби блукав у лісі, не знайшов дороги.<br />
Дві доби не їв нічого, приморозив ноги. —<br />
За дверима чути голос: — Вірю вам прекрасно.<br />
Я одна, а ви мужчина. Це мені опасно. —<br />
А солдат зубами дзвонить: — Що ж тут опасатись?<br />
Я ж два дні не їв нічого. Не почну ж кусатись. —<br />
За дверима той же голос: — Та воно-то ясно.<br />
Темна ж ніч, а ви мужчина. Це мені опасно. —<br />
А солдат: — Та я ж кажу вам, збився із дороги.<br />
Дві доби не їв нічого, приморозив ноги…</p>

<div>




</div>

<p>Відчинила жінка двері, просить гостя в хату.<br />
Насипає борщ гарячий, подає солдату.<br />
З’їв солдат борщу тарілку, ще й добавки просить.<br />
Як наївся, розігрівся. — Мабуть, — каже, — досить.<br />
Ти чудесна господиня, борщ у тебе класний,<br />
І тепер я відчуваю, що стаю опасний.</p>

<div></div>