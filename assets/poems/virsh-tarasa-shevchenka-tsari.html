<strong>Тарас Шевченко – Царі</strong>
<p>Старенька сестро Аполлона,<br />
Якби ви часом хоч на час<br />
Придибали-таки до нас<br />
Та, як бувало во дні они,<br />
Возвисили б свій божий глас<br />
До оди пишно-чепурної,<br />
Та й заходилися б обоє<br />
Царів абощо воспівать.<br />
Бо як по правді вам сказать,<br />
То дуже вже й мені самому<br />
Обридли тії мужики,<br />
Та паничі, та покритки.<br />
Хотілося б зогнать оскому<br />
На коронованих главах,<br />
На тих помазаниках божих…<br />
Так що ж, не втну, а як поможеш<br />
Та як покажеш, як тих птах<br />
Скубуть і патрають, то, може,<br />
І ми б подержали в руках<br />
Святопомазану чуприну.<br />
Покиньте ж свій святий Парнас,<br />
Придибайте хоч на годину<br />
Та хоч старенький божий глас<br />
Возвисьте, дядино. Та ладом,<br />
Та добрим складом хоть на час,<br />
Хоть на годиночку у нас<br />
Ту вінценосную громаду<br />
Покажем спереду і ззаду<br />
Незрячим людям. В добрий час<br />
Заходимось, моя порадо.</p>
<p>I</p>
<p>Не видно нікого в Ієрусалимі,<br />
Врата на запорі, неначе чума<br />
В Давидовім граді, господом хранимім,<br />
Засіла на стогнах. Ні, чуми нема;<br />
А гірша лихая та люта година<br />
Покрила Ізраїль: царева война!</p>
<p>Цареві князі, і всі сили,<br />
І отроки, і весь народ,<br />
Замкнувши в городі ківот,<br />
У поле вийшли, худосилі,<br />
У полі бились, сиротили<br />
Маленьких діточок своїх.<br />
А в городі младії вдови<br />
В своїх світлицях, чорноброві,<br />
Запершись, плачуть, на малих<br />
Дітей взираючи. Пророка,<br />
Свого неситого царя,<br />
Кленуть Давида сподаря.<br />
А він собі, узявшись в боки,<br />
По кровлі кедрових палат<br />
В червленій ризі походжає,<br />
Та мов котюга позирає<br />
На сало, на зелений сад<br />
Сусіди Гурія. А в саді,<br />
В своїм веселім вертограді,<br />
Вірсавія купалася,<br />
Мов у раї Єва,<br />
Подружіе Гурієво,<br />
Рабиня царева.<br />
Купалася собі з богом,<br />
Лоно біле мила,<br />
І царя свого святого<br />
У дурні пошила.</p>
<p>Надворі вже смеркло, і, тьмою повитий,<br />
Дрімає, сумує Ієрусалим.<br />
В кедрових палатах, мов несамовитий,<br />
Давид походжає і, о цар неситий,<br />
Сам собі говорить: «Я… Ми повелим!<br />
Я цар над божіїм народом!<br />
І сам я бог в моїй землі!<br />
Я все!..» А трохи згодом<br />
Раби вечерю принесли<br />
І кінву доброго сикеру…<br />
І цар сказав, щоб на вечерю<br />
Раби — рабиню привели,<br />
Таки Вірсавію. Нівроку,<br />
До божого царя-пророка<br />
Сама Вірсавія прийшла,<br />
І повечеряла, й сикеру<br />
З пророком випила, й пішла<br />
Спочити трохи по вечері<br />
З своїм царем. І Гурій спав.<br />
Йому, сердешному, й не снилось,<br />
Що дома нищечком робилось,<br />
Що з дому цар його украв<br />
Не золото, не серебро,<br />
А луччеє його добро,<br />
Його Вірсавію,— украв.<br />
А щоб не знав він тії шкоди,<br />
То цар убив його, та й годі.<br />
А потім цар перед народом<br />
Заплакав трохи, одурив<br />
Псалмом старого Анафана…<br />
І, знов веселий, знову п’яний,<br />
Коло рабині заходивсь.</p>
<p>II</p>

<div>




</div>

<p>Давид, святий пророк і цар,<br />
Не дуже був благочестивий.<br />
Була дочка в його Фамар<br />
І син Амон. І се не диво.<br />
Бувають діти і в святих,<br />
Та не такі, як у простих,<br />
А ось які. Амон щасливий,<br />
Вродливий первенець його!<br />
Лежить, нездужає чогось.<br />
Давид стенає та ридає,<br />
Багряну ризу роздирає<br />
І сипле попіл на главу.<br />
«Без тебе я не поживу<br />
І дня єдиного, мій сину,<br />
Моя найкращая дитино!<br />
Без тебе сонця не узрю,<br />
Без тебе я умру! умру!»<br />
І йде, ридаючи, до сина.<br />
Аж тюпає, немов біжить.<br />
А той, бугай собі здоровий,<br />
У храмині своїй кедровій<br />
Лежить, аж стогне, та лежить,<br />
Кепкує з дурня. Аж голосить,<br />
Аж плаче, бідний, батька просить,<br />
Щоб та Фамар сестра прийшла:<br />
«Драгий мій отче і мій царю!<br />
Вели сестрі моїй Фамарі,<br />
Щоб коржика мені спекла<br />
Та щоб сама і принесла,<br />
То я, вкусив його, возстану<br />
З одра недуги». Вранці-рано<br />
Фамар спекла і принесла<br />
Опріснок братові. За руку<br />
Амон бере її, веде<br />
У темну храмину, кладе<br />
Сестру на ліжко. Ламле руки,<br />
Сестра ридає. І, рвучись,<br />
Кричить до брата: «Схаменись,<br />
Амоне, брате мій лукавий!<br />
Єдиний брате мій! Я! Я!<br />
Сестра єдиная твоя!<br />
Де дінусь я, де діну славу,<br />
І гріх, і стид? Тебе самого<br />
І бог, і люде прокленуть!..»<br />
Не помогло-таки нічого.<br />
Отак царевичі живуть,<br />
Пустуючи на світі.<br />
Дивітесь, людські діти.</p>
<p>III</p>
<p>І поживе Давид на світі<br />
Не малі літа.<br />
Одрях старий, і покривали<br />
Многими ризами його,<br />
А все-таки не нагрівали<br />
Котюгу блудного свого.<br />
От отроки й домірковались<br />
(Натуру вовчу добре знали),<br />
То, щоб нагріть його, взяли,<br />
Царевен паче красотою,<br />
Дівчат старому навели.<br />
Да гріють кров’ю молодою<br />
Свого царя. І розійшлись,<br />
Замкнувши двері за собою.</p>
<p>Облизавсь старий котюга,<br />
І розпустив слини,<br />
І пазурі простягає<br />
До Самантянини,<br />
Бо була собі на лихо<br />
Найкраща меж ними,<br />
Меж дівчатами; мов крин той<br />
Сельний при долині —<br />
Меж цвітами. Отож вона<br />
І гріла собою<br />
Царя свого, а дівчата<br />
Грались меж собою<br />
Голісінькі. Як там вона<br />
Гріла, я не знаю,<br />
Знаю тілько, що цар грівся,<br />
І… і не познаю .</p>
<p>IV</p>
<p>По двору тихо походжає<br />
Старий веселий Рогволод.<br />
Дружина, отроки, народ<br />
Кругом його во златі сяють.<br />
У князя свято: виглядає<br />
Із Литви князя-жениха<br />
За рушниками до Рогніди.</p>
<p>Перед богами Лель і Ладо<br />
Огонь Рогніда розвела;<br />
Драгим єлеєм полила<br />
І сипала в огнище ладан.<br />
Мов ті валькірії, круг неї<br />
Танцюють, граються дівчата<br />
І приспівують:</p>
<p>«Гой, гоя, гоя!<br />
Новії покої<br />
Нумо лиш квітчати,<br />
Гостей сподіватись».<br />
За Полоцьком, неначе хмара,<br />
Чорніє курява. Біжать<br />
І отроки, й старі бояра<br />
Із Литви князя зустрічать.<br />
Сама Рогніда з Рогволодом<br />
Пішла з дівчатами, з народом.</p>
<p>Не із Литви йде князь сподіваний,<br />
Ще не знаємий, давно жаданий;<br />
А із Києва туром-буйволом<br />
Іде веприщем за Рогнідою<br />
Володимир князь со киянами.</p>
<p>Прийшли, і город обступили<br />
Кругом, і город запалили.<br />
Владимир князь перед народом<br />
Убив старого Рогволода,<br />
Потя народ, княжну поя,<br />
Отиде в волості своя,<br />
Отиде з шумом. І растлі ю,<br />
Тую Рогніду молодую.<br />
І прожене ю, і княжна<br />
Блукає по світу одна,<br />
Нічого з ворогом не вдіє.<br />
Так отакії-то святії<br />
Оті царі.</p>
<p>V</p>
<p>Бодай кати їх постинали,<br />
Отих царів, катів людських.<br />
Морока з ними, щоб ви знали,<br />
Мов дурень, ходиш кругом їх,<br />
Не знаєш, на яку й ступити.<br />
Так що ж мені тепер робити<br />
З цими поганцями? Скажи,<br />
Найкраща сестро Аполлона,<br />
Навчи, голубко, поможи<br />
Полазить трохи коло трона;<br />
Намистечко, як зароблю,<br />
Тобі к великодню куплю.<br />
Пострижемося ж у лакеї<br />
Та ревносно в новій лівреї<br />
Заходимось царів любить.<br />
Шкода і оливо тупить.<br />
Бо де нема святої волі,<br />
Не буде там добра ніколи.<br />
Нащо ж себе таки дурить?<br />
Ходімо в селища, там люде,<br />
А там, де люде, добре буде,<br />
Там будем жить, людей любить,<br />
Святого господа хвалить.</p>
<p><em>[Друга половина 1848, Косарал]</em></p>

<div></div>