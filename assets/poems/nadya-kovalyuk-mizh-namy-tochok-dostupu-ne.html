Надя Ковалюк – Між нами точок доступу нема…<p>Між нами точок доступу нема…<br />
А час шматує серце на частини.<br />
Що може бути гірше, ніж ота<br />
проклЯта вада – звичка до людини?</p>
<p>Настане день і я повірю в те,<br />
що ми занадто різні паралелі,<br />
і щоб знайти ворота у Едем –<br />
спочатку вчаться відчиняти двері.</p>
<p>В той день я все забуду і збагну,<br />
що всі ми в цім житті – чиїсь мішені,<br />
і зорями упАдуть на траву,<br />
згораючи, дві долі безіменні.</p>
<p>Солений дощ моїх минулих літ<br />
не капатиме спогадами в серце<br />
і створений для тебе весь мій світ<br />
твоїм ім’ям ніколи не назветься.</p>
<p>Я не зустріну більш таких людей,<br />
в чиїх руках не жаль і догорати,<br />
а ти уже не знатимеш ночей,<br />
що гріють душу лагідністю м”яти.</p>

<div>




</div>

<p>І твОї скроні вкриє перший сніг<br />
і ледь підправить вік твій і осанку,<br />
і осінь покладЕ тобі до ніг<br />
листОпади віршІв моїх на згадку.</p>
<p>Усе,що мало бути на вікИ<br />
лиш гіркотою досвіду назветься,<br />
і пережиті нами сторінкИ<br />
я спопелю вогнем чужого серця.</p>
<p>І знову налаштується струна<br />
на згублені колись акорди віри…<br />
І тільки пам’ятатиме трава<br />
ті дві зорі…що Якось догоріли…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>
<p></p>

<div></div>