<strong>Леся Українка – Ізраїль в Єгипті</strong>
<p>Хто мене виведе з цього Єгипту,<br />
з краю неволі, з оселі роботи?<br />
Син чоловічий, обранець господній?<br />
Дух, що з’являвся в огні?<br />
Хто б він не був, нехай швидче приходить!<br />
Боже, рятуй: наша віра вмирає!<br />
Марним здається в цій міцній кормизі<br />
волі святий заповіт.<br />
Боже! Ти мусиш обітницю справдить!<br />
Чи ж не навіки здобув твоє слово<br />
той, хто колись у нерівному бою<br />
навіть тебе поборов?<br />
Кров поколіннів волає до тебе:<br />
— Глянь з високости на ці піраміди!<br />
в них кожний камінь — проречистий свідок<br />
муки народу твого.<br />
Нащо ми сиплемо ції могили?<br />
Нащо ми тешем каміннії труни,<br />
чи ми сховаєм у них фараонів,<br />
чи поховаєм себе?<br />
Наші батьки вже лягли підмурівком<br />
там, де стоять нечестивії храми,<br />
нільськії багна загачено трупом<br />
наших безщасних дідів.<br />
Певне тепера вже діти й онуки<br />
темну могилу для себе мурують…<br />
Браття! будуймо ж її щонайвище,<br />
хай її бачить господь!<br />
Хай нас рятує і власну потугу,<br />
бо як не буде господь рятувати,<br />
встане Ізраїль, борець проти бога<br />
і манівцями піде.<br />
Ніч безпросвітна в пустині заступить,<br />
зійдуться в ній знову дух та Ізраїль,<br />
знов буде бій, тільки бій вже останній<br />
не на життя, а на смерть,<br />
Не за обітницю бій, не за щастя, —<br />
розпачу й помсти страшне бойовисько,<br />
зради й зневір’я страшний поєдинок.<br />
Вихід один з того — смерть!<br />
Та як загине навіки Ізраїль<br />
в дикій пустині, у тьмі безпросвітній, —<br />
згине з ним віра в святі заповіти,<br />
з ним сам Єгова умре.<br />
Тіло Ізраїля буде в могилі,<br />
дух, що з’являвся в огні, спопеліє,<br />
ця ж осоружна царська піраміда<br />
буде ще довго стоять…</p>

<div>




</div>

<p>28 серпня 1904 р.</p>

<div></div>