<strong>Микола Руденко – Чудуюся, коли згадаю те…</strong>
<p>Чудуюся, коли згадаю те,<br />
Як починав і як скінчити мушу.<br />
Не знаю, чи вмирає, чи росте<br />
Той світ, де плуг підняв цілинну душу.</p>
<p>Не знаю також, що то був за плуг.<br />
Та добре бачу: в лірника — невдахи,<br />
Що вивів на ріку казковий струг,<br />
Обсіли серце променеві птахи.</p>

<div>




</div>

<p>Гойдає лірник птахів у собі,<br />
Хоч сам того не відає достоту,<br />
В якому краї та в якій плавбі<br />
Віднайде він для них якусь роботу.</p>
<p>Живе бездомно, мов голодний тать.<br />
Чужий для всіх на морі і на суші.<br />
Але помре — і птахи полетять,<br />
Щоб зорями засіять чесні душі.</p>
<p><em>07.02.1978</em></p>

<div></div>