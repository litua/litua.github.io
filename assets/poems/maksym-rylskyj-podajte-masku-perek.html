<strong>Максим Рильський – Подайте маску (переклад)</strong>
<p><em>Генріх Гейне</em><br />
<em> в перекладі Максима Рильського</em></p>
<p>Подайте маску — замаскуюсь нині<br />
Під бідаря, щоб пишна та сволота,<br />
Яку скрашають шовк і позолота,<br />
Мене в своїй не числили родині.</p>

<div>




</div>

<p>Манер і слів дай простих, як людині,<br />
Що їй зрідні обшарпана голота,<br />
Бо почуття і розум неохота<br />
Салонній віддавать балаканині.</p>
<p>Танцюю на німецькім маскараді<br />
З баронами, ченцями, королями,<br />
Не всім знайомий, друг із блазнюками.</p>
<p>Мечем картонним зарубати б раді<br />
Мене пани ці — ба! Лиш маску скину, —<br />
Весь набрід розбіжиться за хвилину</p>

<div></div>