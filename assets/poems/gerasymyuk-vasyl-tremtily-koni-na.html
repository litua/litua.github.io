<strong>Герасим’юк Василь – Тремтіли коні на стерні…</strong>
<p>Тремтіли коні на стерні,<br />
в тумані сивім.<br />
У старовинному вбранні<br />
ти йшла на сиглін.<br />
У плесі, ніби у душі,<br />
ховала небо.<br />
Із двох ущелин два вужі<br />
повзли до тебе.<br />
Ти тамувала страх і біль…<br />
Письмом зловіщим<br />
лягла на мох іскриста сіль<br />
з небесних тріщин.<br />
Летіла глиця золота<br />
на лоно голе…<br />
Сліпе іржання доліта<br />
і серце коле.</p>

<div></div>