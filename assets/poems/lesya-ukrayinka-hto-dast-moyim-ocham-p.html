<strong>Леся Українка – «Хто дасть моїм очам потоки сліз?»</strong>
<p>Хто дасть моїм очам потоки сліз?</p>
<p>Ні, нащо сльози, то ж не сніг нагірний,<br />
а туга щонайглибша має литись<br />
гіркими хвилями. Нагірний сніг ще може<br />
розтати від проміння весняного,<br />
в долину збігти джерелом раптовим,<br />
а на верхів’ї, що біліло снігом,<br />
віночок зацвіте рясних квіток.<br />
А туга… се, як море: перекотить<br />
всі хвилі, з краю в край, по цілім світі,<br />
остатня хвиля пробіжить по сліду<br />
найпершої, а перша дожене<br />
остатню, і таким невпинним колом,<br />
без краю, без мети ітимуть хвилі<br />
моєї туги… краще їх спинити…<br />
Нагірний сніг, се жалощі твої.</p>
<p>Як тільки щастя сонечко пригріє<br />
оті сніги, збіжать вони раптово<br />
і принесуть остатній дар мені,<br />
поринуть в течії моєї туги,<br />
доллють її, повніше стане море,<br />
і голосніше заридають хвилі…<br />
А в серденьку твоєму цвіт весняний,<br />
то білий, то рожевий, то червоний,<br />
віночком зацвіте, і той віночок<br />
заквітчає те щастя молоде,<br />
що поцілунком визволяє серце.</p>

<div>




</div>

<p>…Чи тільки справді то сніги біліють?<br />
А може, то розжеврілася туга,<br />
як те залізо, що біліє біллю,<br />
змінивши на страшнім вогні три барви?<br />
І що, коли не загартує серця,<br />
а спалить і спотворить пал страшний?<br />
І що, коли замість віночка щастя<br />
покриють серце плями від огню?<br />
Ой, що ж тоді моє все море туги<br />
проти сього несвітського нещастя?<br />
І чим мені залити той вогонь,<br />
щоб не палив того серденька, – слізьми?<br />
Чи, може, крів’ю? Так, вона твоя…<br />
бо я готова сльози й кров віддати,<br />
щонайчистішу кров, з самого серця,<br />
щоб тільки пал вгасити і не дати<br />
йому сплямити серця дорогого.<br />
Ой, де ж воно, оте новеє щастя,</p>
<p>нехай засвітить, хай мені покаже,<br />
чи то сніги, чи туги лютий пал.<br />
Нехай тоді або доллється море,<br />
або вже висохне. Тоді й пустиня<br />
холодна й нерухома буде там,<br />
де грала туга бурею живою,<br />
І не стривожить жаль спокою смерті.</p>
<p>…Ні, мало і сліз тих, і слів, і думок,<br />
і серця стискання, і болю, й ламання<br />
у розпачі рук, і стогнання, і мук…<br />
Одно зостається – мовчання.</p>
<p>1.07.1902</p>

<div></div>