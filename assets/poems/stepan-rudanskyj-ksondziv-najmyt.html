<strong>Степан Руданський – Ксьондзів наймит</strong>
<p>Ксьондз і пані покойова<br />
На мшу поспішають,<br />
На відході до покою<br />
Слугу закликають.</p>
<p>І тут пані йому каже,<br />
Щоб набіл забрати<br />
І конечне до обіду<br />
На ринку продати.</p>
<p>А ксьондз його посилає<br />
З квитком до Давида<br />
Та узяти око м’яса<br />
Каже йому в жида.</p>
<p>Пішов слуга до Давида —<br />
Не скурав нічого,<br />
Виніс набіл продавати —<br />
Не стало і того.</p>
<p>Прибігає до костьолу,<br />
Глядить свої пані,<br />
Аж ксьондз якраз на ту пору<br />
Стоїть на казанні.</p>

<div>




</div>

<p>І так чуло мову мовить:<br />
«Czego ty, człowiecze?<br />
Czego chodzisz, czego szukasz<br />
Na tym marnym świecie?» *</p>
<p>А слуга на весь костьол:<br />
«Та ж пані шукаю!<br />
Бо сметана вся пропала<br />
І сам пропадаю».</p>
<p>«Тс!.. Тс!..» А ксьондз говорить:<br />
«My nie wiemy sami,<br />
Lecz co David na to powie,<br />
Jego posluchamy!» **</p>
<p>«О, вже, пане! — слуга каже. —<br />
Ваш Давид хороший!<br />
Не дам, каже, не дам м’яса —<br />
Давай перше гроші!»</p>
<p>___________________________<br />
* Чого ти, чоловіче?<br />
Чого ходиш, чого шукаєш<br />
На цьому марному світі? <em>(польськ.) — Ред.</em><br />
** Ми не знаємо,<br />
Але що на це скаже Давид,<br />
Послухаймо його!<em> (польськ.) — Ред.</em></p>

<div></div>