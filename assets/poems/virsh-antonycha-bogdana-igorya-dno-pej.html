<strong>Антонич Богдан-Ігор – Дно пейзажу</strong>
<p>Корови й дині. Білий янгол<br />
на лопуха зеленій плахті.<br />
Хто будить в серці тужну п’янкість<br />
і хто колише темний страх твій?</p>

<div>




</div>

<p>Ще неоправданий, таємний,<br />
мов кріт, від дна коріння риє<br />
і грає, мов кларнет підземний,<br />
в кипінні форм, у барв завії.<br />
І як зродився без причини,<br />
так без причини щезне знагла.<br />
Природи лоно мрячне й синє,<br />
і сонця кіш,<br />
і кіш землі,<br />
що в ньому<br />
корови, квіття, дині й янгол.</p>

<div></div>