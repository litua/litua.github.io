<strong>Микола Руденко – Цей тихий край…</strong>
<p>Цей тихий край, озерний світ<br />
Я над усе люблю —<br />
Як жолудь любить пружність віт<br />
І як зерно — ріллю;</p>
<p>Отак, як річка любить ліс,<br />
А журавель весну,—<br />
Бо тут я піснею проріс<br />
І тут навік засну.</p>

<div>




</div>

<p>Але, поринувши в журбу,<br />
Вербиця не засне.<br />
Якщо ти любиш цю вербу,<br />
То пом’яни й мене.</p>
<p>Бо знаю: ти мій щирий друг,<br />
А друзів крізь віки<br />
Єднають верби, рідний луг<br />
Та лісові струмки.</p>

<div></div>