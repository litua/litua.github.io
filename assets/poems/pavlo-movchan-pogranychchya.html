<strong>Павло Мовчан – Пограниччя </strong>
<p>Це все було. Було це все зі мною.<br />
Розмитий і задивлений водою,<br />
то я стояв на березі тоді,<br />
коли повітря шилося стрілою<br />
і вигуки лінали молоді:<br />
—Агов, тогобіче! Осначе криги й ряски,<br />
де твоє остя з кістя й луски?<br />
Чому твої цибайла дибулясті<br />
не можуть течію перебрести: —<br />
…І гнівавсь я. І кидав каменюку<br />
на той бік мови, щоб урвати звук,<br />
але була стріла початком звуку,<br />
були відлунням спурхи каменюк…<br />
Трубіж і Стунга, Смотрич, Роставиця,<br />
Тростинка, Вільшаниця, Лозова, —<br />
у кожнім слові глибина криниці<br />
і бережан границя вікова.<br />
Стріла від плоті гнівом возз’єднає,<br />
але обрушить пам’ять снігову:<br />
— Гей, чоловіче, — хтось мене гукає;<br />
і озираюсь — знаю, що живу, —<br />
на тому боці іскра вибухає,<br />
і слідом долітає гострий звук,<br />
і ойкотом вертається відлуння,<br />
і сміхом наливаються слова:<br />
— Ну як по той бік жити — алілуйно?<br />
Якщо у тебе драна голова? —<br />
І луг вологий луни поглинає,<br />
і холод входить широко у плоть:<br />
і бачу: куля пам’ять доганяє<br />
аби її на скалки розколоть.<br />
Ізнову тут при річці бережастій<br />
задивлений в мінливу глибину<br />
силкуюсь пригадати всі напасті,<br />
та здобуваю я лише одну:<br />
нічна вода, роздвоївши багаття,<br />
несе в пониззя відблиски його,<br />
і, спійманий долонями латаття,<br />
пручаючись, спалахує вогонь.<br />
І я силкуюсь, та пусті зусилля:<br />
ув’язнена пручається в мені<br />
якась істота — рвуться сухожилля,<br />
і лопаються зойки голосні.<br />
Так, ніби річка затекла у тіло,<br />
обрушені зійшлися береги,<br />
і замість крові через серце стріли<br />
течуть-летять — не додають снаги…<br />
І щохвилини — в груди каменюка,<br />
і щогодини — куля прошива, —<br />
пісок сипучий розгортають руки,<br />
аби не згасла іскорка жива…<br />
Вона спахне, і пам’ять, наче русло,<br />
освітить вмить, і виявить у ній<br />
потрухлі стріли, каменюки плюсклі,<br />
людські відбитки вмулені — на дні…</p>

<div>




</div>

<p>***</p>

<div></div>