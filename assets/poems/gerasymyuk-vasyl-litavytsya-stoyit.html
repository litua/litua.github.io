<strong>Герасим’юк Василь – Літавиця стоїть на воді…</strong>
<p>Літавиця стоїть на воді.<br />
Там, де стала, там — плесо,<br />
щоби кола пішли золоті,<br />
де лице її щезло.</p>
<p>Йдуть на берег з води —<br />
по лісах<br />
і по хмарах — верхами.<br />
Вже загтрали у зір на губах<br />
згубних духів перстами.</p>
<p>Діво, кола ідуть золоті —<br />
не знайду собі місця.<br />
Знаєш тільки ти на воді<br />
місце те,<br />
де вода боїться.</p>
<p>Діво, пустка між нами німа,<br />
лиш на зіроньці грає.<br />
Якщо в світі й нікого нема,<br />
погляд є.</p>
<p>Протинає</p>

<div>




</div>

<p>лиш тебе (всю? розплетену? ні!),<br />
протинаючи, гине.<br />
Темний нелюд на цій бистрині,<br />
я втомився, княгине.</p>
<p>Як тебе називає потік?<br />
Олениця? Білотка?<br />
Він підняв тебе, як чоловік,<br />
челядино солодка.</p>
<p>Він не знав:<br />
ти — на інший мотив.</p>
<p>Ти не з хащі й не з хати.<br />
Вія не знає. І знать не хотів,<br />
і не буде він знати.</p>
<p>Лиш цілує одіння твоє<br />
в шумовинні, в промінні…<br />
то габою до скелі приб’є<br />
й заридає в камінні.</p>
<p>Ти жива?<br />
Пригадай.<br />
Не тремти.<br />
Бог не скаже ніколи,<br />
чи від тебе,<br />
а чи з висоти<br />
наближаються кола.</p>

<div></div>