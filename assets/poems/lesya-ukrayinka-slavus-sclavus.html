<strong>Леся Українка – Slavus – sclavus</strong>
<p>Слов’янщина! – який величний гук,<br />
Який широкий і містичне темний.<br />
І скільки літ і як багато рук<br />
Для неї будували храм таємний.<br />
Посеред храму п’єдестал звели,<br />
І статую поставили на ньому,<br />
І вид, немов Ізіді, зап’яли<br />
Покровом щільним ідолові свому.<br />
Стоїть таємна статуя давно,<br />
Час тихо упливає рік за роком,<br />
І досі ще нікому не дано<br />
В лице їй глянути одважним оком.<br />
А що ж величної Слов’янщини сини,<br />
Німої матері проречистії діти,<br />
Між людьми чим прославились вони?<br />
Чим похвалитись їм, з чого радіти?<br />
Дивітеся: з них кожний як один,<br />
Що світ би здержав на плечах здорових,<br />
Міцний, як дуб кремезний, слов’янин<br />
Покірно руки склав в кайданах паперових<br />
Та раз у раз поклони низькі б’є<br />
Перед стовпом, короною вінчанним,<br />
Порфірою укритим; стовп той є<br />
По праву спадщини царем названий.<br />
І кожний весь в крові, в сльозах його лице,<br />
Троїстая нагайка тіло крає,<br />
А він, ховаючись, плете сильце<br />
І братові під ноги простирає.<br />
Колись, бувало, сильний чуженин<br />
Слов’ян-рабів виводив на майдани, –<br />
Тепер, куди не глянь, усюди слов’янин<br />
На себе самохіть кладе кайдани,<br />
І кажуть всі: варт віл свого ярма,<br />
Дивіться, як покірно тягне рало!<br />
Ні, ймення слов’янина недарма<br />
Синонімом раба між людьми стало !</p>

<div></div>