<strong>Павло Мовчан – Дві росяні краплі </strong>
<p>Лопушана долоня виважує чисту краплину,<br />
успадковану з ночі — цей скарб над скарби;<br />
як і ти, я стою нищуном коло тину<br />
і стискаю у жмені таку ж крапелину,<br />
а над нами кружляють хапкі голуби…<br />
— Мамо, нащо ота жалива кругом хати,<br />
дерев’яні шеренги, бундючний бур’ян? —<br />
Не надбав я нічого, а стільки вже втратив,<br />
і розібраний геть, наче тин на паліччя прочан…<br />
Той сорочку узяв, інший думку чи слово,<br />
а той барви забрав, інший — гідність та честь…<br />
В жменях — листях — роса… В жилах крапелька крові,<br />
що по нитці чорнильній по скроні тече…<br />
Але й досі ще котиться тілом відлуння,<br />
пам’ятає єство гострий спалах і струс:<br />
обібрали мене… чи тоді ж як заснув я?<br />
Чи тоді, коли в землю по пахви угруз?<br />
Але ж іншим збудивсь: з відчуттям, що багатий,<br />
бо перлина в губах і перлина в руці, —<br />
промивається зір — забуваються втрати,<br />
лиш від крику лишаються в горлі рубці;<br />
невтоленну жагу і пожадливість плоті —<br />
все відкинув! — стою, як останній кілок:<br />
крапелина в губах — намистина у роті,<br />
білозубо сміюсь, мов гороху стручок!<br />
Та під кроквою серп дрібнозубо сміється,<br />
і все нижче заточують лет голуби…<br />
— Заберуть, заберуть, — чує крапелька серця, —<br />
заберуть, моя нене, останні скарби.</p>

<div>




</div>

<p>***</p>

<div></div>