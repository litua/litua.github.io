<strong>Тарас Шевченко – Сонце заходить, гори чорніють</strong>
<p>Сонце заходить, гори чорніють,<br />
Пташечка тихне, поле німіє,<br />
Радіють люде, що одпочинуть,<br />
А я дивлюся… і серцем лину<br />
В темний садочок на Україну.<br />
Лину я, лину, думу гадаю,<br />
І ніби серце одпочиває.<br />
Чорніє поле, і гай, і гори,<br />
На синє небо виходить зоря.<br />
Ой зоре! зоре! — і сльози кануть.<br />
Чи ти зійшла вже і на Украйні?<br />
Чи очі карі тебе шукають<br />
На небі синім? Чи забувають?<br />
Коли забули, бодай заснули,<br />
Про мою доленьку щоб і не чули.</p>

<div>




</div>

<p><em>[Друга половина 1847, Орська кріпость]</em></p>

<div></div>