<strong>Людмила Григоренко – Коли весна прийде…</strong>
<p>Пригріло сонце якось, немов зимі кінець,<br />
Немов весна прийшла серед негоди…<br />
Грів спину на даху старезний горобець<br />
І не зважав на вибрики природи.</p>
<p>«Оце прийшла Весна?»- злякавши криком враз<br />
Горобчик молодий його спитався:<br />
«Ви ж бачили її живете ж довгий час…»<br />
Старезний горобець заусміхався:</p>
<p>«Я розкажу тобі та ти і сам малий<br />
Відчуєш її теплий погляд ніжний,<br />
Буде плисти в квітках корабель весняний,<br />
Водою стане килим білосніжний…</p>
<p>Коли Весна прийде то кригу на річках<br />
Розтрощить на малесенькі частини,<br />
Вернеться з чужини малий, великий птах<br />
Ведучи за собою всю родину.</p>

<div>




</div>

<p>Оце ще не Весна, коли вона прийде,<br />
Будуть пташки весняночки співати,<br />
І сотнями струмків земля аж загуде,<br />
Розпрямлять віти сонні деревцята.</p>
<p>Все цвітом зацвіте, заграє, забринить,<br />
Весна волосся сонячне розкине,<br />
Усі закутки вмить теплом заполонить –<br />
Відступиться зима і нас покине…</p>
<p>Ти ж хлопче помиливсь, це сонечко ясне<br />
Пробилось промінцями з небокраю,<br />
Бо ж писарем воно, працює у Весни<br />
І звісточки приємні відправляє…</p>
<p>А пише нам Весна з любов’ю у листі<br />
Чи може SMS … Ох світ сучасний…<br />
Сорока слово в слово принесла на хвості –<br />
Не забарюсь… Чекайте… Буду вчасно!»</p>

<div></div>