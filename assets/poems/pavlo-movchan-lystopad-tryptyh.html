<strong>Павло Мовчан – Листопад (триптих) </strong>
<p><strong>1. Ранок</strong></p>
<p>Ще червінь вітром не розмита,<br />
і дійсне в обрисах лежить,<br />
і золота галузка жита<br />
благословля біжучу мить.<br />
Зійшовши з самого вершечка<br />
стрімкого дерева униз,<br />
гулкого простору кілечко<br />
лягло на соняховий спис.<br />
Та що тобі до того сину,<br />
чи ж менше затишку й тепла,<br />
коли вугліє горобина<br />
у ворона із-під крила.</p>
<p><strong>2. День</strong></p>
<p>Відстояний прозор у лігвах водяних,<br />
де хмари залягли, як вмоклі валуни,<br />
де вітер-холодун гне бриж на всю довжінь<br />
й перелюбно злилась з вербою мрева тінь;<br />
очима стаємо до радісних прозрінь,<br />
коли наш кожен рух виходить із сумлінь.<br />
А в фуркоті листка, що падає долів,<br />
найбільше ваготи з усіх почутих слів.<br />
Відводим очі вбік, щоб листопадна жовть<br />
не гнула до землі високу нашу плоть.<br />
І морщиться чоло без збагнених причин,<br />
можливо, це тому, що день іде на згин.</p>

<div>




</div>

<p><strong>3. Вечір</strong></p>
<p>Змайнув так швидко світлий час,<br />
і нишком сутінь нареклась,<br />
і, ніби на вечірню знаду,<br />
прийшла сосниця прямо з саду<br />
і кільчиком своїм зеленим<br />
чомусь націлюється в мене.<br />
Тут все — від повсті трав’яної<br />
до волокнистих хмарок — скрізь<br />
все перемічено тобою,<br />
родимками ріденьких сліз.<br />
А там… Та що тут моє слово:<br />
ні змалювать, ні розказать…<br />
Це як на голку ту соснову<br />
усю сльоту перенизать.</p>
<p>***</p>

<div></div>