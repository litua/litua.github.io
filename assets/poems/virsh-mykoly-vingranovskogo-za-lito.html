<strong>Микола Вінграновський – За літом літо, літо літо лове…</strong>
<p>За літом літо, літо літо лове,<br />
Чорніє ніч, де вчора день ходив.<br />
І сивіє життя, як поле ковилове,<br />
Як дивне диво з-поміж дивних див.</p>
<p>Що посміхалося — сьогодні у задумі.<br />
І що журилося — не журиться, мовчить.<br />
Мовчить печаль, і сум мовчить у сумі.<br />
І ти мовчиш. Мовчання, й те мовчить.</p>

<div>




</div>

<p>Не оглядайся! Що ти, що з тобою?<br />
Не оглядайсь! Біжи, біжи бігом.<br />
А тихо як… І місяць під водою,<br />
Неначе совість плаче під вікном…</p>
<p>Дурний, та й все!.. Дивись, яка пора!<br />
Дивись, яке зіходить товариство!<br />
І в твоїй долі вибито вогнисто:<br />
Земля твоя й Вітчизна — не мара!</p>
<p>Є правда і любов! і є святий поріг,<br />
Де тиша битви виліплена з крику.<br />
Її творив ти. Нею бив, як міг.<br />
Священна сивина життя цього довіку.</p>
<p><em>1962</em></p>

<div></div>