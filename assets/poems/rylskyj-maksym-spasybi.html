Рильський Максим – Спасибі<p>Яке це славне слово — хлібороб,-<br />
Що жартома ще звуть і гречкосієм!<br />
До слів найкращих я вписав його б,<br />
До тих, які ми серцем розумієм!<br />
Який це труд, який солоний піт,<br />
Яка жага і втома життєдайна!<br />
Ну, безперечно, знає цілий світ<br />
Про роль почесну трактора й комбайна.<br />
Спасибі їм: помічники живі<br />
Вони у чеснім хліборобськім щасті…<br />
Та треба працювать і голові,<br />
Докласти треба руки мозолясті,<br />
Щоб красувався вбогий переліг<br />
Нечувано багатим урожаєм,<br />
Щоб гречка розливалася, як сніг,<br />
Пшениця слалась маревом безкраїм,<br />
Щоб кукурудза в строгому ладу<br />
Підкорювала все нові простори,<br />
Щоб жайворонки пісню молоду<br />
Підносили над колосисте море,<br />
Щоб хліб, як сонце, сяяв на столі<br />
У кожній хаті, домі та колибі…<br />
Уклін земний працівникам землі!<br />
Вам, сіячі, плугатарі,— спасибі!<br />
9 вересня 1960 p. Гагра</p>

<div>




</div>

<p>автор: <strong><a href="http://onlyart.org.ua/?page_id=7156">Рильський Максим</a></strong></p>

<div></div>