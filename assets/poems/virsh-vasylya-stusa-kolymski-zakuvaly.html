<strong>Василь Стус – Колимські закували зозулі…</strong>
<p>Колимські закували зозулі,<br />
шумує потік, молода шипшина<br />
жовтавий стромить лист. Легкі хмарки<br />
на порцеляновому виснуть небі.<br />
А я на цій модриновій колоді<br />
читаю про засланця-пустуна.<br />
Пусте, пустуне! Жити — пустувати,<br />
награючи цимбальний свій стожаль,<br />
губити, віднаходити, втрачати<br />
й знову губити — наш веселий хрест.<br />
Ми двічі не вмираємо. Ми сущі<br />
раз — і навіки, і на все життя.<br />
Не жебраємо ласки ні від кого.<br />
Радій: кують колимські зозулі.</p>

<div></div>