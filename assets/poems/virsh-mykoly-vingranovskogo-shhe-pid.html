<strong>Микола Вінграновський – Ще під інеєм човен лежав без весла…</strong>
<p>Ще під інеєм човен лежав без весла,<br />
Ще не скреснув мороз, далина не воскресла —<br />
З того боку снігів задиміла весна,<br />
Білим димом снігів засиніло за Десну.</p>

<div>




</div>

<p>Я тебе обнімав, говорив, цілував,<br />
Цілував, говорив, обнімав — обнімаю,<br />
Говорю і цілую — сльозою вже став<br />
З того боку снігів, цього боку немає…</p>
<p>Не минайся мені. Я вже прошу судьбу.<br />
Я вже прошу судьбу — могікан з могіканів —<br />
Я вже човен в снігах. Я в сніги вже гребу.<br />
Лиш Десна молода… молодесенький Канів…</p>
<p><em>1976</em></p>

<div></div>