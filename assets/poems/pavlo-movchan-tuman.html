<strong>Павло Мовчан – Туман </strong>
<p>На тин натикався туман благуватий<br />
і кілля трухляве, мов зуби, хитав<br />
та все наближався щомиті до хати<br />
по стежці, яку із давен пам’ятав:<br />
примарний єством, та присутність відчутна, —<br />
він, світ поглинаючи, пам’ять стискав,<br />
наліг він на двері плечем всемогутнім—<br />
у дошці зосталось гніздо від сучка…<br />
Якась невиразність, розмитість суцільна,<br />
якесь розпадання того, що було,<br />
душа в цім безмежжі була ще невільна,<br />
поволі втрачала останнє тепло…<br />
І крапало в морок з-під стріхи насіння,<br />
пелюстками кліпав сліпий покрівець,<br />
і бралась до рук сіра фарба осіння,<br />
яку не відмиє і дощ-сіянець…<br />
Спізнився на літо твій поклик останній,<br />
що, листя пожовкле оббивши, упав,<br />
і ти, захлинувшись холодним туманом,<br />
на все натикалася, ніби сліпа…<br />
З пітьми виступали загострені речі<br />
і прагли зануритись в протини ран.<br />
Нестерпне мовчання в глухій порожнечі,<br />
де тисячі голок занозить туман.<br />
Поволі стає олов’яним волання,<br />
і м’язи судомить холодний метал.<br />
І впав, наче поклик, листочок останній<br />
і губи розкриті тобі залатав…</p>

<div>




</div>

<p>***</p>

<div></div>