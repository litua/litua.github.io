<strong>Микола Вінграновський – Вологий запах, запах паші…</strong>
<p>Вологий запах, запах паші<br />
В сухому сяєві Стожар,<br />
Уже почав в багатті нашім<br />
Дрімати жар, куняти жар.</p>
<p>Човни і ми в човнах стемніли,<br />
Стемніла птиця на лету,<br />
Лише козацькі дві могили<br />
Темніють довго у степу.</p>

<div>




</div>

<p>Дивись-дивись: пасуться коні!<br />
Ненамальовані, живі!<br />
І їхні тіні в оболоні<br />
Темніють чисто на траві.</p>
<p>А там за ними море грає!<br />
Шугають зорі у Стожар!..<br />
І в попелястий сон лягає<br />
Червоноокий тихий пар…</p>
<p><em>1975</em></p>

<div></div>