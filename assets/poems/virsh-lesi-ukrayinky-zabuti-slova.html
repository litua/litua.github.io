<strong>Леся Українка – Забуті слова</strong>
<p>То вже давно було. Мені сім літ минало,<br />
а їй, либонь, минуло двадцять літ.<br />
Сиділи ми в садку, там саме зацвітало,<br />
і сипався з каштанів білий цвіт.<br />
Вона не бавила мене і не учила,<br />
я кидала і забавки, й книжки,<br />
щоб тільки з нею буть, вона уміла<br />
єдину забавку – плести вінки.<br />
Я подавала їй квітки, і листя, й трави<br />
і з рук її не зводила очей.<br />
Здавалося, вона плела не для забави,<br />
а щоб зробить оправу для речей.<br />
В її речах слова котились, наче хвилі,<br />
мов сльози по її замучених братах,<br />
в вінку, здавалось, блідли квіти білі,<br />
і в’янули слова журливі на устах.<br />
То знов зривалися слова палкі, ворожі,<br />
мов грізні вироки всім тим, що кров лили,<br />
в вінку палали кров’ю дикі рожі,<br />
слова, мов квіти ярії, цвіли.<br />
Шумів зелений лист, а голос той коханий<br />
про волю золоту співав мені, –<br />
в вінку мінився злотом ряст весняний,<br />
і золотим дощем лились пісні…<br />
То вже давно було. Давно пора минула<br />
таких червоних необачних слів;<br />
либонь, вона й сама про них забула –<br />
хто дбає про вінки, що замолоду плів?<br />
І я забула їх, не пригадаю й слова<br />
з тих наших довгих запальних розмов,<br />
а тільки барва їх, мелодія раптова<br />
тепер, як і тоді, мені бунтує кров.<br />
І та мелодія не може заніміти:<br />
не раз, як тільки лист од вітру зашумить<br />
чи блиснуть проти сонця ярі квіти,<br />
вона зненацька в думці забринить.<br />
Неначе хто її поставив на сторожі,<br />
щоб душу в кождий час будить від сна,<br />
щоб не заглухли в серці дикі рожі,<br />
поки нова не зацвіте весна.</p>

<div></div>