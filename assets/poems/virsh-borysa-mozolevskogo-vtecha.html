<strong>Мозолевський Борис – Втеча</strong>
<p>Втечу на Кальміус, на Кальчик, на Міус,<br />
У шахти, у могили, в урожаї.<br />
Чи хто моливсь, як я тобі молюсь?<br />
А ти мою молитву зневажаєш…</p>
<p>І ось утік. Гасаю по степах.<br />
На Кальміусі смажусь щонеділі.<br />
Дорогами і стернями пропах.<br />
І щось роблю, і наче — не при ділі.</p>

<div>




</div>

<p>Від губ твоїх, від слів твоїх пустих,<br />
Від пекол під бровами-колосками,<br />
Жаго моя, благаю: відпусти…<br />
А ти і не береш, й не відпускаєш.</p>
<p>Ні небо, ані літо золоте,<br />
Ні моря шал, ні трав буття зелене —<br />
Все ні до чого, все мені пусте,<br />
Коли тебе немає поруч мене.</p>
<p>І знову проклинаю і молюсь,<br />
І гуси в комишах кричать гортанно.<br />
І Кальміус зелений крутить вус,<br />
Немов підморгує: іще не все пропало…</p>

<div></div>