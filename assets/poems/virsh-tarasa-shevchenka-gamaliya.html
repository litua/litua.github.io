<strong>Тарас Шевченко – Гамалія</strong>
<p>«Ой нема, нема ні вітру, ні хвилі<br />
Із нашої України;<br />
Чи там раду радять, як на турка стати,<br />
Не чуємо на чужині.<br />
Ой повій, повій, вітре, через море<br />
Та з Великого Лугу,<br />
Суши наші сльози, заглуши кайдани<br />
Та розвій нашу тугу.<br />
Ой заграй, заграй, синесеньке море,<br />
Та під тими байдаками,<br />
Що пливуть козаки, тілько мріють шапки<br />
Та на сей бік за нами.<br />
Ой боже наш, боже, хоч і не за нами,<br />
Неси ти їх з України;<br />
Почуємо славу, козацькую славу,<br />
Почуємо та й загинем».</p>
<p>Отак у Скутарі козаки співали,<br />
Співали, сердеги, а сльози лились,<br />
Лилися козацькі, тугу домовляли.<br />
Босфор аж затрясся, бо зроду не чув<br />
Козацького плачу; застогнав широкий<br />
І шкурою, сірий бугай, стрепенув,<br />
І хвилю, ревучи, далеко-далеко<br />
У синеє море на ребрах послав.<br />
І море ревнуло Босфорову мову,<br />
У Лиман погнало, а Лиман Дніпрові<br />
Тую тугу-мову на хвилі подав.</p>
<p>Зареготався дід наш дужий,<br />
Аж піна з уса потекла.<br />
«Чи спиш, чи чуєш, брате Луже,<br />
Хортице-сестро?» Загула<br />
Хортиця з Лугом: «Чую, чую».<br />
І Дніпр укрили байдаки,<br />
І заспівали козаки.</p>
<p>«У туркені по тім боці<br />
Хата на помості.</p>
<p>Гай-гай! море, грай!<br />
Реви, скелі ламай!</p>
<p>Поїдемо в гості<br />
До вашої мості.</p>
<p>У туркені у кишеніі<br />
Таляри, дукати.</p>
<p>Не кишені трусить,<br />
Не дукати лічить –</p>
<p>Будемо гуляти,<br />
Братів визволяти.</p>
<p>У туркені яничари<br />
І баша на лаві.</p>
<p>Гой-ги, вороги!<br />
Ми не маєм ваги!</p>
<p>Наш бенкет кровавий.<br />
Наша воля й слава!»</p>
<p>Пливуть собі та співають,<br />
Море вітер чує;<br />
Попереду Гамалія<br />
Байдаком гирує.<br />
Гамалію, серце мліє,<br />
Сказилося море.<br />
«Нехай казиться», – й сховались<br />
За хвилі – за гори.</p>
<p>Дрімає в гаремах, в садах Візантія.<br />
І Скутар дрімає. Босфор клекотить,<br />
Неначе скажений, то стогне, то виє.<br />
Йому Візантію хочеться збудить.<br />
«Не буди, Босфоре, буде тобі горе,<br />
Твої білі ребра піском занесу,<br />
У мул поховаю! – реве синє море. –<br />
Хіба ти не бачиш, яких я несу<br />
Гостей до султана?..» Так море спиняло<br />
(Любимо завзятих усатих слав’ян).<br />
Босфор схаменувся. Туркеня дрімала,<br />
Дрімав у гаремі ледачий султан.<br />
Тілько у Скутарі, в тюрмі, не дрімають<br />
Козаки-сердеги. Чого вони ждуть?<br />
По-своєму бога в кайданах благають,<br />
А хвилі на той бік ідуть та ревуть.</p>

<div>




</div>

<p>«О милий боже з України!<br />
Не дай пропасти на чужині,<br />
В неволі вольним козакам!<br />
І сором тут, і сором там<br />
Вставать з чужої домовини,<br />
На суд твій праведний прийти,<br />
В залізі руки принести<br />
І перед всіми у кайданах<br />
Стать козакові…» – «Ріж та бий!<br />
Мордуй невіру-бусурмана!» –<br />
Кричать за муром. Хто такий?</p>
<p>Гамалію, серце мліє,<br />
Скутар скаженіє!<br />
«Нехай казиться», – з твердині<br />
Кричить Гамалія.</p>
<p>Реве гарматами Скутара,<br />
Ревуть, лютують вороги.<br />
Козацтво преться без ваги –<br />
І покотились яничари.</p>
<p>Гамалія по Скутарі<br />
По пеклу гуляє,<br />
Сам кайдани розбиває,<br />
Братів визволяє.<br />
«Вилітайте, сірі птахи,<br />
На базар до паю!»<br />
Стрепенулись соколята,<br />
Бо давно не чули<br />
Хрещеної тії мови.<br />
І ніч стрепенулась.<br />
Не бачила стара мати<br />
Козацької плати.<br />
Не лякайся, подивися<br />
На бенкет козачий.<br />
Темно всюди, мов у будень,<br />
А свято чимале.<br />
Не злодії з Гамалієм<br />
Їдять нишком сало<br />
Без шашлика. «Засвітимо!»<br />
До самої хмари<br />
З щоглистими кораблями<br />
Палає Скутара.<br />
Візантія пробуркалась,<br />
Витріщила очі,<br />
Переплива на подмогу,<br />
Зубами скрегоче.</p>
<p>Реве, лютує Візантія,<br />
Руками берег достає,<br />
Достали, зикнула, встає…<br />
І на списах в крові німіє.<br />
Скутар, мов пекло те, палає,<br />
Через базари кров тече,<br />
Босфор широкий доливає.<br />
Неначе птахи чорні в гаї,<br />
Козацтво сміливе літає,<br />
Ніхто на світі не втече;<br />
Огонь запеклих не пече.<br />
Руйнують мури, срібло, злото<br />
Несуть шапками козаки<br />
І насипають в байдаки.<br />
Горить Скутар, стиха робота,<br />
І хлопці сходяться, зійшлись,<br />
Люльки з пожару закурили,<br />
На байдаки – та й поплили,<br />
Рвучи червоні гори-хвилі.</p>
<p>Пливуть собі, ніби з дому;<br />
Так, буцім гуляють,<br />
Та, звичайне, запорожці,<br />
Пливучи, співають.</p>
<p>“Наш отаман Гамалія,<br />
Отаман завзятий,<br />
Забрав хлопців та й поїхав<br />
По морю гуляти,<br />
По морю гуляти,<br />
Слави здобувати,<br />
Із турецької неволі<br />
Братів визволяти.<br />
Ой приїхав Гамалія<br />
Аж у ту Скутару,<br />
Сидять брати-запорожці,<br />
Дожидають кари.<br />
Ой як крикнув Гамалія:<br />
«Брати, будем жити,<br />
Будем жити, вино пити,<br />
Яничара бити,<br />
А курені килимами,<br />
Оксамитом крити”.<br />
Вилітали небожата<br />
На лан жито жати;<br />
Жито жали, в копи клали,<br />
Гуртом заспівали:<br />
“Слава тобі, Гамалію,<br />
На ввесь світ великий,<br />
На ввесь світ великий,<br />
На всю Україну,<br />
Що не дав ти товариству<br />
Згинуть на чужині».</p>
<p>Пливуть собі, а з-за хвилі<br />
Сонце хвилю червонить;<br />
Перед ними море миле<br />
Гомонить та клекотить.<br />
«Гамалію, вітер віє,<br />
Ось-ось наше море!..»<br />
І сховалися за хвилі –<br />
Неначе за гори.</p>
<p><em>[Жовтень — перша половина </em><br />
<em>листопада 1842]</em></p>

<div></div>