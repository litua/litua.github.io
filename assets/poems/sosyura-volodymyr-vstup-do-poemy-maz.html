<strong>Володимир Сосюра – Вступ до поеми “Мазепа”</strong>
<p>Навколо радощів так мало…<br />
Який у чорта “днів бадьор”,<br />
Коли ми крила поламали<br />
У леті марному до зорь.<br />
І гнів, і муку неозору<br />
Співаю я в ці дні журби,<br />
Коли лакеї йдуть угору<br />
Й мовчать раби…<br />
Німій, одуреній, забитій,<br />
Невже не встать тобі від ран?<br />
Москві та Жечі Посполитій<br />
Колись жбурнув тебе Богдан.<br />
А потім хтів тобі Мазепа<br />
Від серця щирого добра…<br />
Його ж ти зрадила і степом<br />
Пішла рабинею Петра.<br />
Хіба не жах: своєї зброї<br />
Не маєш ти в ці скорбні дні…<br />
У тебе так: два-три герої,<br />
А решта — велетні дурні.<br />
У тебе так: все безголов’я,<br />
Що на багно кричить: “Блакить!”<br />
Якби я міг, якби зумів я<br />
Тебе, Вкраїно, воскресить…<br />
Твої шляхи — відчай і камінь,<br />
Така прекрасна й, мов на гріх,<br />
Ти плодиш землю байстрюками —<br />
Багном і гноєм — для других.<br />
У голові твоїй — макуха!<br />
Хіба ж ти можеш жить сама,<br />
Російсько-польська потаскуха,<br />
Малоросійськая тюрма.<br />
Веди ж, безумна, до загину<br />
Мене на розстріли і жуть…<br />
Ах, я люблю тебе, Вкраїно,<br />
І сам не знаю, що кажу.<br />
Я ж син твій, син, що йшов за тебе<br />
На смерть і реготи не раз,<br />
Той, що прокляв і Бога й небо,<br />
Аби тобі був слушний час.<br />
Я йшов кривавими житами<br />
І знов піду, де гул і мла,<br />
Лиш одного я хочу, мати,<br />
Щоб ти щасливою була.</p>

<div></div>