<strong>Герасим’юк Василь – Матір овець</strong>
<h4>1</h4>
<p><em>Як допоміг ти, Господи, що я цю маржину </em><br />
<em>першим днем нинішнім вигоню всю при </em><br />
<em>купі, так поможи мені, Господи, остатньої </em><br />
<em>днини усю при купі загнати і людям пе- </em><br />
<em>редати. </em><br />
<em>            (Закінчення полонинської молитви)</em></p>
<p>Так молиться ватаг,<br />
але то і моя молитва,<br />
бо я народилась на полонині,<br />
виростала високою і гордою смерекою,<br />
але одинокою в Божих травах.</p>
<p>Мене повалили б вітри, убив би грім,<br />
а блискавки спалили б.</p>
<p>І тому<br />
мені відітнули верхів’я замолоду,<br />
і я почала розростатися вшир,<br />
хихластою стала.</p>
<p>З покритою суччям головою<br />
я вперто тримала на собі<br />
кожну всохлу галузку хвої,<br />
не відпустила за вітром жодну хворостину,<br />
бо з них звисав мох,<br />
який покрив мене до п’ят,<br />
і я стояла серед полонини —<br />
як велика вівця у великому руні.</p>
<p>А біля мого стовбура,<br />
тулячись до мого серця,<br />
збивались до купи вівці і ягнята,<br />
ховаючись від бурі і від сонця,<br />
від плови і вітрів.</p>
<p>Я всім дала прихисток.</p>
<p>До мене тулилися навіть люди<br />
в одежі, вивареній у маслі і в лою,<br />
яка вже не помагала.</p>
<p>Я сховала пораненого легіня<br />
і не дала йому вмерти,<br />
бо на сукровищі не бути стійбищу,<br />
бо де вбито людину, там кричить маржина<br />
і тратить молоко.</p>
<p>А як же матері без дітей?</p>
<p>Я вдихнула дим живої ватри,<br />
стримала у своєму руні його пух,<br />
який справіку віднаджує хижаків.<br />
І навіть хитрий старий ведмідь,<br />
який взяв мох у лапи<br />
і тому нечутно крадеться<br />
ломами пралісів і звалищами окель,<br />
не підступить до мене,<br />
не розідре моїх дітей.</p>
<p>Я бережу стадо твоє, Господи.</p>
<p>Я випросила в тебе джерело,<br />
і воно вискочило з землі за два кроки,<br />
а вівчарі видовбали в дереві жолоби<br />
і принесли моїм дітям басарунок.<br />
Моє суворе серце<br />
поцілувало кожне ягня, але…</p>

<div>




</div>

<h4>2</h4>
<p><em>З черленого потока вийшов черлений чо-</em><br />
<em> ловік у черленім сардаку, у черлених гачах,</em><br />
<em> у черлених постолах, у черленім ремени, у</em><br />
<em> черленій сорочці, у черленій крисані, а чер-</em><br />
<em> ленов сокиров, пішов у черлений ліс, нару-</em><br />
<em> бав черленого дерева, наколов черленого</em><br />
<em> вориння, на черленій землі заклав черлену</em><br />
<em> кошару і загнав черлені вівці, надоїв чер-</em><br />
<em> леного молока, пішов на черлений ярмарок,</em><br />
<em> продавав черленов мірков: хто си напив,</em><br />
<em> аби си розсів, а хто вздрів, аби осліп, а хто</em><br />
<em> учув, аби оглух.</em><br />
<em> (Полонинське замовляння)</em></p>
<p>…але стікала по моєму стовбуру<br />
кров ягняти.</p>
<p>У КНИЗІ написано, що дерево життя<br />
прихистить того,<br />
хто випере своє одіння<br />
у крові ягняти.</p>
<p>А як мені берегти<br />
християнське стадо на росах?</p>
<p>Я ж добре знаю,<br />
що не все воно<br />
діжде осені.</p>
<p>Гостре, Господи, стадо моє,<br />
бо коли першу сіль воно лиже,<br />
стріляють його пастирі в небеса!</p>
<p>Ніхто, крім тебе і мене, не простить їх.</p>
<p>Жоден відьмак<br />
не відніме молоко у моїх овець,<br />
бо коли вперше на полонині<br />
крикнули: “Рист!”<br />
і надоїли перший удій,<br />
ватаг кивнув одному: “Ти!”<br />
і той роздягся донага,<br />
і тричі оббіг із тим смолоскипом<br />
навколо маржини і всіх нас.</p>
<p>Нас береже жива ватра!</p>
<p>Але настала, Господи, та година,<br />
коли покидає мене<br />
стадо моє.</p>
<p>І тоді приходить Мара —<br />
півлюдиіна, півнелюд.</p>
<p>І сам-один порядкує на стаї,<br />
нікого не підпускає.</p>
<p>А я не можу його прогнати,<br />
бо для цього треба вивернути<br />
своє руно,<br />
навіть кору свою одягти навиворіт,<br />
а мені страшно вивертати одежу,<br />
обагрену кров’ю Ягняти.</p>

<div></div>