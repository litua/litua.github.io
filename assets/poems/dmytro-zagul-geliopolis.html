<strong>Дмитро Загул – Геліополіс</strong>
<p>Де в сивій млі холодних літ<br />
Спинився скандінавський глетчер<br />
І північний, одвічний лід<br />
Розлився, як бурхлива течінь,<br />
Де вбогий, темний трогладіт<br />
Лякливо зустрічав свій вечір, –<br />
Тут народився давній міф<br />
Про дивні, незвичайні речі,<br />
Що саме тут, на цій землі,<br />
Де льодовець лишив чорнозем,<br />
Такий придатний для ріллі<br />
На ярину та буйну озим,<br />
Де сонця промені в імлі<br />
Не ставлять опору морозам, –<br />
Засвітить сонячні вогні<br />
Людини переможний розум.<br />
Дніпра непереможний шум<br />
І рев над ребрами граніту<br />
Розхвилював безодню дум<br />
І віру, працею зогріту,<br />
У поступ і в рухливий ум<br />
Людей сподіваного світу,<br />
Яких догадливий дикун<br />
Намітив десь у нетрях міфу,<br />
Де чорна ніч і сіра тьма<br />
В краю, що називався Гера,<br />
Де, вбогі на думки й слова,<br />
Тинялися сини Кімера,<br />
Де сонця й променю нема,<br />
За хибним поглядом Гомера,<br />
Там починається нова,<br />
Для всіх людей щаслива ера.<br />
Дніпре! Ти щодня мілієш,<br />
Ти мілієш день у день<br />
І співати вже не вмієш<br />
Переможницьких пісень.<br />
Стар єси і старомоден,<br />
Невеселий Бористен,<br />
Щоб збагнуте, вже не годен,<br />
Як потужно ми ростем.<br />
Бористене мілководний!<br />
Чи такі ж то голоси<br />
Костянтин Багрянородний<br />
Чув у давніші часи?<br />
Не таку співав ти славу,<br />
Рокотавши громом вод,<br />
Молодому Святославу,<br />
Що ходив на Цар-город!<br />
Дніпре, русичів Славуто!<br />
Ви, пороги голосні!<br />
Переспівано й забуто<br />
Стародавні вже пісні.<br />
Закричала над степами<br />
Не навала лютих орд, –<br />
То гудків, моторів гами<br />
Заглушили твій акорд.</p>
<p>*<br />
Котить сонний Дніпро<br />
віками зажурені води,<br />
аж доки гранітні пороги<br />
не розгойдають його.</p>
<p>І схаменеться старий,<br />
прокинеться, очі підводить:<br />
хто ж це такий, що посмів<br />
стати мені на шляху?</p>

<div>




</div>

<p>А!.. Це ж ребра Карпат,<br />
відлоги, пороги, забори,<br />
що супроти діда старого<br />
стали, шикуються вряд.</p>
<p>Скільки вже їх не гризуть<br />
могутні, розбурхані води,<br />
щоб гомінкому руслу<br />
вирівнять, вигладить путь!</p>
<p>Але ще й досі вони<br />
примушують сердитись діда<br />
так само, як було в віках<br />
сивої старовини.</p>
<p>Ми допоможемо тобі,<br />
знесилений, стомлений Дніпре!<br />
Вільно покотиш у світ<br />
хвилі глибінні свої.</p>
<p>*<br />
Млинами крутити – не важко!<br />
Що таке вбогий млин?<br />
Дніпре! Ти покрути<br />
Сотні динамомашин!</p>
<p>Луки залляти – не штука!<br />
Дніпре! Ти заливай<br />
Ясним, сонячним світлом<br />
Ніччю цілий наш край!</p>
<p>Човни гойдати – дурниця!<br />
В них дерев’яні носи.<br />
Через пороги до моря<br />
Ти кораблі понеси!</p>
<p>Буркать камінням – дрібниця!<br />
Ти сильним напором вод<br />
Розбуркай на вище і краще<br />
Наш заробітний народ!</p>
<p>Про давнє шуміти – набридло!<br />
Дніпре! Ти зашуми<br />
Про вільне і славне майбутнє,<br />
Що зараз збудуєм ми!</p>
<p>*<br />
Прокенезійський Арістей,<br />
Поет, священник і мандрівник,<br />
Чимало розповів речей<br />
Таких, до жаху неймовірних,<br />
Про неймовірний край оцей,<br />
Якому вже не знайдеш рівних,<br />
Бо з “Арімаспових вістей”<br />
Багато до безглуздя дивних.</p>
<p>А що сказав би цей дивак<br />
Про нашу варварську країну,<br />
“Країну скітів”, якби так<br />
Прийшлося вченому елліну<br />
Побути на оцих степах?<br />
Яку б смішну він скорчив міну?<br />
Тепер чи потяг, чи літак<br />
Його злякав би до загину.</p>
<p>Тепер на весь оцей простір,<br />
На древню Скітію імлисту<br />
Засяє міліоном зір<br />
Веселих ліхтарів намисто,<br />
Звідсіль розіллє вздовж і вшир<br />
Свою енергію вогнисту<br />
Людини гордий архітвір –<br />
Величне електричне місто.</p>
<p>ПОЗА ЗБІРКАМИ. POESIA MILITANS, 1927 р.</p>

<div></div>