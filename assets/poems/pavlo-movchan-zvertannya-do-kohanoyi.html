<strong>Павло Мовчан – Звертання до коханої </strong>
<p>Озирнись, за тобою березові крила вогніють,<br />
небо йде слідкома, озирнися, Маріє…<br />
Віє холодом м’ята, щоб дихалось ширше,<br />
видно край непочатий з лункого узвишшя.<br />
Озирнись на заблуку, що втратив минуле.<br />
Ой Марієчко, в нього на пальцях сидить по зозулі —<br />
кують вони, кличуть, просторять куванням благання,<br />
щоб ти повернулась, Маріє, коханням з вигнання.<br />
Солом’яний шлях пом’якшить назад твої кроки,<br />
потульна земля розляглась на всі боки.<br />
Всяке зілля зроста, що тобі до вподоби,<br />
кожен овоч собі соком губи всолодить.<br />
На заказанім дереві вже й колиска кругліє,<br />
пахне ймення твоє, як любисток, Маріє!<br />
Обвиває мене безіменне п’янливе стебло,<br />
сині грона обтяжують руки, до тебе простерті.<br />
О Маріє, збагни, що земна наша плоть<br />
переповнена вщертно безсмертям!</p>

<div>




</div>

<p>***</p>

<div></div>