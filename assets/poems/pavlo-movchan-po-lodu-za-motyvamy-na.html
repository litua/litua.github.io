<strong>Павло Мовчан – По льоду (за мотивами народної пісні) </strong>
<p>По льоду, по льоду<br />
свою долю поведу.<br />
Доле моя швидкоткана,<br />
під тобою крига тане…<br />
Жовта тріщина біжить,<br />
щоб заткати білу нить.<br />
Луб’янії личаки<br />
ковзають уздовж ріки.<br />
Перейду, переведу<br />
свою долю молоду.<br />
Бо на тому боці, доле,<br />
полотняне тчеться поле,<br />
тчеться поле полотняне —<br />
ще й волошка вишивана…<br />
Та нагострений струмок<br />
тне підошви що не крок…<br />
Обізвалась доля тихо:<br />
— Не напитуй собі лиха. —<br />
То ж воно, як тінь слідком,<br />
ходить-ковзає льодком…<br />
— Лихо, лишенько моє,<br />
тнеш підошви ручаєм<br />
і викошуєш льодок<br />
із-під мене що не крок. —<br />
Доле, доленько, талан,<br />
тчеться спереду туман,<br />
гостра тріщина співає —<br />
переймає, переймає…<br />
Поведу-поведу<br />
своє лишенько-біду…<br />
Чи недолею ти стала,<br />
чи ти, доленько, пристала…<br />
На льоду, на льоду,<br />
підковзнувшись, упаду<br />
і скажу тобі, недоле:<br />
не тримай мене за поли,<br />
бо душа моя давно<br />
тче по той бік полотно.</p>

<div>




</div>

<p>***</p>

<div></div>