<strong>Павло Мовчан – Борозна </strong>
<p>Полив’яно-струмно шляхи розлилися,<br />
по обрію щедро хтось поле засклив,<br />
а в ньому лиш жайвір дрібненький відбився<br />
та хмари, що з воску за ніч натекли.<br />
Спливала за полиском скирта соломи,<br />
мов нагад доречний про вічні труди;<br />
побачений світ ніби став незнайомим,<br />
так, ніби із мандрів вернувсь ти додому<br />
і в люстрі побачив себе — молодим…<br />
Відсиріли стіни, і пустка довкола,<br />
і стеля присіла на плечі тобі…<br />
І рід ти побачив у дзеркалі поля,<br />
і батька впізнав по фуфайці в юрбі.<br />
Ось руки мужі на чепіги поклали<br />
і рушили мовчки по тріслій землі,<br />
плугами кололись повздовжньо дзеркала,<br />
проте іще глибші світились з ріллі;<br />
хохітви і дрохви урозтіч летіли,<br />
коли в різнотрав’я занурювавсь кінь.<br />
і стежка раптово кололася біла,<br />
а з неї смолою точилася тінь.<br />
В розверзнуту землю усе западалось:<br />
і коні, і птиці, і люди, і світ,<br />
щоб згодом весь простір тобі віддзеркалив<br />
і час, і життя, затверділе, мов лід.<br />
Та люди в зворотній чіткій перспективі<br />
були, як здрібнілі китайські божки,<br />
і дзеркало поля кололося криво,<br />
і ти сам від себе тікав навпрошки…</p>

<div>




</div>

<p>***</p>

<div></div>