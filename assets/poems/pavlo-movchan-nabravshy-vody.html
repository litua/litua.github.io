<strong>Павло Мовчан – Набравши води </strong>
<p>Війнула жовтизна і дзеркало криничне<br />
замислилось, немов відчуло глибину,<br />
і ти щось заспівав, та голос був незвичним:<br />
веселу починав, а вийшло на сумну…<br />
З чола свого хотів був зняти павутину,<br />
та пучками відчув, як в’їлася вона…<br />
І радісно було в оцю погожу днину,<br />
хоч радість і була зісподу вже сумна.<br />
Дивився на люпин, але, крім зерен, бачив<br />
сухе стебло, вогонь, що палить всіх і вся…<br />
До вишні притуливсь — яка ж вона гаряча! —<br />
і листя аж за тин вогнем перевиса.<br />
Жалка трава пече… і ти печеш, мов докір:<br />
ні пам’ять відхилить, ні мовою згасить…<br />
І чую, чую я, який підступний спокій,<br />
під попелом долонь забутий жар горить…<br />
Ось перса, ось плече, ось губи — попіл здмухав,<br />
обвуглена, як ніч, але ж це ти, це ти<br />
виходиш із очей, огромлюєшся слухом,<br />
вкриваєш наготу вже листям золотим…<br />
І дзеркало води доповнює забуте:<br />
то посмішку, то вуст обвуглені кутки…<br />
Та хтось гука: — Павло! —<br />
Все — глухота і сутінь…<br />
І випада відро в криницю із руки.</p>

<div>




</div>

<p>***</p>

<div></div>