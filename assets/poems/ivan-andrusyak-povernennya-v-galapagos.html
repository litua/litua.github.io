Іван Андрусяк – Повернення в Ґалапаґос<p><strong>1.</strong></p>
<p>ошалілий комівояжер<br />
на блідій долоні короваю<br />
вибирає з двох великих жертв<br />
ту котра пелюстки обриває</p>
<p>лементом зачаєним — ад’ю! —<br />
по столу почаївської площі<br />
він піде у лаю — малаю<br />
скуштувати в реготі всенощнім</p>
<p>відспіває магнетичний хор<br />
на пастелізовані тополі<br />
половінь вдягне йому капор<br />
аби він возрадувавсь в капорі</p>
<p><strong>2.</strong></p>
<p>Зріднився кров’ю з містом купленим<br />
так як зрідняються з хвостом<br />
дитину винесу до купелі<br />
кудись далеко…</p>
<p>на плутон</p>
<p>бо місто сп’яну переплутало<br />
ґалапаґос і піреней<br />
блукають корсиканки лутаві<br />
немов умочені у глей</p>
<p>блукають нендзи поскрибовані<br />
із кельменець у біївці<br />
на голову як в улоговину<br />
лягли понуро дві вівці</p>
<p>і ремигають упокорені<br />
і тужно ластиться оса</p>
<p>переламавши крони й корені<br />
гряде новітній ренесанс</p>
<p><strong>3.</strong></p>

<div>




</div>

<p>дихай на воду і на пінгвіна<br />
піна збирається на посторонках<br />
падає з неба пісня як піна<br />
на безіменних на посторонніх</p>
<p>нумо латаймо наші когорти<br />
нумо заплачмо за дульсинею<br />
кличте команду знічений нортон<br />
щоб посміятися хором над нею</p>
<p>гаспидні мури</p>
<p>міхи покори</p>
<p>голі хрести</p>
<p>і похрестичі босі</p>
<p>тужно і ніжно</p>
<p>світить аврора</p>
<p>коням і людям</p>
<p>в місті тобосі</p>
<p><strong>4.</strong></p>
<p>намалювавши на лиці<br />
перестарілу маску жриці<br />
я вибираю двох мерців<br />
на ці різдвяні вечорниці</p>
<p>утрьох посьорбавши куті<br />
і перекинувши по чарці<br />
ми пригадаємо катів<br />
з яких цей світ колись почався</p>
<p>благословить не бог а босх<br />
рукою відгорнувши ґражди<br />
і ми підем в ґалапаґос<br />
спокійно</p>
<p>гордо</p>
<p>і назавжди!</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>