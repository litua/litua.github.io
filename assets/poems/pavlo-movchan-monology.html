<strong>Павло Мовчан – Монологи </strong>
<p><strong>1.</strong></p>
<p>Я йшов навпрост, підламувались кроки,<br />
мене змивали з хатніх шиб глибоких,<br />
і двері відчиняли, щоб вивіявся дух,<br />
і дмухали на слід, щоб швидше той потух.<br />
Вигнанцеві шляхи підводяться угору,<br />
за ним стає стовпом неперемлілий порох,<br />
за ним…<br />
за ним — стіна,<br />
за мною — прірва чорна<br />
і тиша ночетворна.<br />
В сувої полотна, у смоляні потоки<br />
завірчує вона і спогади, і кроки…<br />
і крик на повен рот,<br />
б’є попелом із горла,—<br />
задмухує все ніч, ще й паклею огорне…<br />
О здичавіла ніч, твої глухі копита<br />
поглибшують журбу, затоптують прожите,<br />
і дзеркала ставків, де плавали русалки,<br />
товчуть вони, товчуть, аж в очі прищуть скалки.<br />
Вигнанцеві нема для спогадів притулку,<br />
вигнанцеві зима відгукується лунко:<br />
з усіх, усіх сторін пороша дише сухо,<br />
а з межувальних стін розлука в сонях дмуха…<br />
Нехай минувшина скасована завчасно:<br />
шляхи затрушені, і кров, згорнувшись, гасне,<br />
і тануть, як в багні, всі пам’ятливі звуки,—<br />
в єство металу пам’ять моя стука.<br />
І всі слова пливкі без крапок та без ком<br />
спливають, ніби рибки, косяком,<br />
щоб нагадать, яка страшна розлука,<br />
карбована у серці, мов закон…</p>
<p><strong>2.</strong></p>
<p>Фальшівники, облудники в скорботі —<br />
холодиться від спогаду у роті:<br />
слова легкі, лискучі, наче лід,<br />
почленували неділимий світ;<br />
тепер із уст сотається лиш свист,<br />
бо зміст окремо, як від гілки лист…<br />
Любов така далека, мов луна,<br />
вона, мов голка в морі полотна,<br />
пливе по хвилях біленого льону,<br />
нанизуючи далечінь бездонну.<br />
До вас, тотожних власним іменам,<br />
долине споночілою луна,<br />
і ви, що привчені віддавна до облуди,<br />
учините відверті самосуди<br />
по ниточках, по стьожках, по волокнах<br />
розшарпаєте вишиті полотна,<br />
аби на шпульки долю навертіть…<br />
Окислите нудьгою бідну мідь…<br />
І віск потульний, що заповнив вуха,<br />
був глибиною вашого всеслуху.<br />
Любозневажники та щирі святотатці,<br />
слова, як просо, сієте по грядці,<br />
розвіюєте ніжні голоси,<br />
посріблені краплинами роси.<br />
І ділите: оце — «моє», це — «ваше»,<br />
громадите за тінню тінь в піддашші,<br />
привласнюєте вміло кожне слово,<br />
забувши, що й воно — теж тимчасове.</p>
<p><strong>3.</strong></p>
<p>Що не день — в жилах кров піднімається<br />
вище і вище…<br />
Очі ширшають,<br />
зір стає круговим,<br />
і зелена трава, витікаючи з тріщини,<br />
вже по пахви, ще день — і сягне голови.<br />
Все змістилось, немає керунків для руху:<br />
той в минуле прямує, хто біг в майбуття,<br />
і суцільним воланням до круглого слуху<br />
беззмістовні слова кільцювато летять.<br />
Вибіга наперед клен, що виріс ізбоку,<br />
він троїться в очах, стовбуріє, як ліс,<br />
і стежина біжить, вишиваючись кроком,<br />
через долю навскіс…<br />
Ми себе перевершуєм власним жаданням,<br />
власним страхом тавруєм нескорений світ,<br />
згустком крові даємо на власні питання<br />
непотрібний нікому ніякий одвіт.<br />
Що це т у т, коли т а м і н і д е —<br />
невідоме,<br />
коли день за плечима стоокий стоїть<br />
і питає тебе: де, скажи, твоє дома?<br />
Де та мірка,<br />
що знав ти з минулих століть?<br />
Розповзлись камінці, і розвіялась глина,<br />
і кургани в степу за дощами пішли.<br />
Є на все лиш одна неділима хвилина —<br />
нею жий і віддайсь на нескорений плин.<br />
Хай весняна трава науча проростанню,<br />
хай скругліла земля із-під стіп витіка —<br />
сік вібрує в тобі молодий безнастанно,<br />
і збігається кров в кулаках…</p>
<p><strong>4.</strong></p>
<p>Стежка рідка… ще рідкіші єднальні хвилини.<br />
Переінакшилась велич на кпини.<br />
Тінь із-під ніг не біжить, а падає суплаш,<br />
душі совіють в поснованих дуплах.<br />
Що ж воно буде, та й буде хіба якесь «далі»?<br />
Відстань до слова коротша за думку,<br />
сміх на губах, як іржа на металі,<br />
тишу все тлить без відлунків.<br />
Що ж воно буде в тому «опісля»,<br />
звідки ні звістки, ні іскри, —<br />
вісник крилатий<br />
чорну вуглину приносить з багаття.<br />
Пов’язь з очей познімайте<br />
і крейду з розвалищ,<br />
стіни розсуньте до затхлих ристалищ —<br />
солод на холод обернеться миттю,<br />
одіж розпуститься, витече ниттю,<br />
випадуть з ламп золоті шовкопряди,<br />
витлять печалі дощаду,<br />
переінакшивши світ на досаду.<br />
Тісно вам буде у власній господі,<br />
хоч западися у безвість, та й годі!<br />
Власна тіснота погляди видовжить.<br />
Все споневажене, вами окривджене,<br />
нагло обступить муром із льоду.<br />
Сонце чорнітиме журно на сході,<br />
тіло прониже промінь довгастий,<br />
перемінивши його на крижину дочасно…</p>
<p><strong>5.</strong></p>
<p>Чи зможем ми, обтяжені судьбою,<br />
позбувшись страху, випроставши дух,<br />
піднестися, як голос, над собою,<br />
стремління перетворюючи в рух?<br />
Чи ж можем ми, роковані шляхами,<br />
закинувши свій погляд вище хмар,<br />
спинитися на мить на світозламі,<br />
аби відчути рук своїх тягар…<br />
О радість губ, розділених теплом,<br />
о довгий звук, сполоханий крилом,<br />
о ширше стежки знишкле лопушиння<br />
і край землі відразу ж за селом,<br />
де кукіль жнуть тупі серпи вдовині…<br />
Позбутися, забути, відлетіть,<br />
так ніби сам до себе не причетен,<br />
так наче це не ти тут сто століть<br />
вогонь стеріг в глибокому вертепі.<br />
Рідке повітря з кожним махом гіркне,<br />
все тяжче руки кидати вперед,<br />
та раптом знизу зойкнула сопілка —<br />
зібгалось небо, і урвався лет.</p>
<p><strong>6.</strong></p>
<p>Чим глибша радість, тим вона стрімкіша,<br />
при білому обличчі дощ синіша,—<br />
вода тече, приручена поволі<br />
долонею, де виписано долю.<br />
Чи ж все розгадано, як журавлиний лет?<br />
Чом простираєм руки уперед,<br />
коли повітря випито до дна,<br />
а в узголов’ї — тешеться труна?<br />
О що за втіха — шкельце розшукать,<br />
в якому світ — зелена ненаглядь.<br />
Стривай, стривай… Із глибини діброви<br />
навскісний промінь кров твою солону<br />
і пам’ять, наче плівку, засвітив —<br />
немовби і не жив на світі ти.<br />
І зупинився ти, засвічений у русі,<br />
і соловей, причаєний у вусі,<br />
солодкі ягоди розбризкав наокіл,<br />
і слух тобі мов взято на проділ,<br />
і десять стріл весняного тепла<br />
пронозять гору крижаного зла.</p>
<p><strong>7.</strong></p>

<div>




</div>

<p>Ти чуєш, як креше каміння мороз,<br />
сніги сургучами печата;<br />
мовчання смолою в устах запеклось,<br />
язик ціпеніє при ґратах.</p>
<p>І знову зима і білі сніги,<br />
Вкраїна далека, як літо.<br />
Замети навколо, мов безліч могил…<br />
І можеш безглуздо радіти,<br />
що скреснуть сніги і оголять шляхи<br />
і виловиш ти з-поміж сміття<br />
дубовий листочок зальотний, сухий,<br />
яким запечаталось літо.</p>
<p>Промимриш:<br />
«Минулось… Минулась зима…»<br />
І спрагло чекатимеш знову<br />
того, що пощезло, розтало… нема…<br />
змереживши кору дубову…</p>
<p><strong>8.</strong></p>
<p>Смеркалось уже. На висріблене поле<br />
холодний дух лягав поволеньки з небес,<br />
сягаючи крилом аж поза видноколо,<br />
де, наче птах, завис важкий церковний хрест.<br />
І ніби знак який викреслювало круччя<br />
без крику над хрестом одноманітно так,<br />
що піднімавсь язик для гуків однозвучних,<br />
аби розпорошить те круччя, отой ляк.<br />
Загострювався ніс, і пір’ям обсипало,<br />
і поривало в лет обтяжене єство,<br />
що раптом піднялось за вітром шестипалим,<br />
збезважене, швидке, немов сухий листок.<br />
У зграю кругову, передчуттям пройняту,<br />
уплівся і хутчій він крикнув на весь світ:<br />
— О Боже, мури ці хутчій же розпечатай!<br />
І розтопи в очах перехололий лід!</p>
<p><strong>9.</strong></p>
<p>Розчиняється слух — в перламутрову мушлю<br />
звук угвинчено круто — то півень співа!<br />
Повінь спала нічна — мов прибився до суші —<br />
на щоках дошерха ластовиння окрушин,<br />
і світліє поволі важка голова…<br />
Світять пальці в лусці — значить,<br />
сон був у руку:<br />
срібну рибу ловив в каламуті нічній,<br />
значить, нуривсь углиб, де ні зблиску, ні звуку,<br />
хоч припливи й відпливи відбились гучні.<br />
Відчуває нутром, то приб’є, то відхлине,<br />
кров у жилах підвладна хитанню води,<br />
і свідомість в проміжках<br />
виносить щось срібно-пташине,<br />
аби, зблиснувши, зникнути знов назавжди.<br />
Дві краплини в очах ще тремтять —<br />
не проллються —<br />
і пісок під стегном твердне в камінь пальний.<br />
Як це дивно — заснути й проснуться,<br />
а вся немічна плоть мерехтить від луски.<br />
Як це страшно — повітря бракує,<br />
губи ловлять пітьму, а довкіл німота…<br />
Крикни слово «о воле!» —<br />
хай простір святкує,<br />
і випорскує струменем тьма<br />
крізь затислі вуста…</p>
<p><strong>10.</strong></p>
<p>Зрожевлений простір в прозори дерев<br />
провалювавсь світлом, і тишу горбатив,<br />
і пильно вдивлявся у очі джерел,<br />
і сніг порошив, аби їх запечатать.<br />
Незрушений лід, наче кість, ціпенів,<br />
у сніг западалися села далекі,<br />
і стовп вогняний у півнеба горів,<br />
віщуючи холод чи спеку?<br />
І хмара, мов крига, горнула пітьму<br />
за обрій зі сходу поволі,<br />
проймала тривога пустелю німу,<br />
будила горби білочолі.<br />
Осліплому серцем нема куди йти,<br />
нема де шукати пристання;<br />
під снігом пощезли і води, й хати,<br />
і гусне холодне смеркання.<br />
Хіба спалахне одинока звізда,<br />
дорогу покаже промінням<br />
додому, додому, до того гнізда,<br />
де завше чека Україна.</p>
<p><strong>11.</strong></p>
<p>Так наче і не жив.<br />
А жив-бо так, неначе<br />
із пригорщей він пив<br />
щодня смолу гарячу.<br />
Напився. Запеклось<br />
нутро і кров у жилах.<br />
Лише душа, мов шкло,<br />
прозорою лишилась.<br />
Та ще зостався слід,<br />
як від дощу на шибці:<br />
нашарувався світ<br />
більмом на роговиці.<br />
А часу не було,<br />
та й не було нічого:<br />
смолою натекло<br />
життя у плоть розлого.<br />
Не висловить хвали,<br />
хули не прокричати,<br />
бо повен рот смоли,<br />
що захолола клято.</p>
<p><strong>12.</strong></p>
<p>Морози відлягли, і додалось блакиті.<br />
Поглибшав сизий ліс і тишею наливсь.<br />
І він, мов склом, ущерть був простором налитий,<br />
крізь одяг, мов свіча, легесенько світивсь.<br />
Блакиті та снігів для тебе забагато,<br />
і тиші — в мушлях вух, і висоти дерев…<br />
Один, один, як перст, з єдиним словом «мати»<br />
у голосі глухім, що на губах завмер.<br />
Сирітно, та ще й як! На просторі крізькому:<br />
не вітер дме, а час, і пам’ять продува.<br />
Незатишно, ой ні, на сніговім огромі.<br />
Та й світиться в душі лиш білість снігова.<br />
Втішайся, кошовий, що ще весна настане<br />
і простір, що в тобі, — не зна, не знає меж…<br />
І самота твоя ніколи не розтане:<br />
самітнім народивсь, самітнім тут помреш…</p>
<p><strong>13.</strong></p>
<p>Ніч минала. На колінах<br />
ти стояв лицем до сходу.<br />
Над тобою небо тлінне<br />
тануло, мов куля з льоду.<br />
І ні зірки — тільки щілки,<br />
із яких бив струмом присок.<br />
І обпалено повіки,<br />
а під ними зір вже висох…<br />
Що твоє обличчя ловить?<br />
Чом вуста крижину студять?<br />
Замість зболеного слова<br />
чом шуга зашерхла в грудях?<br />
І ні янгола світання,<br />
ані сурм, що день звістують, —<br />
тільки крига пече гранню,<br />
тільки присок жбуха струмом…<br />
Чи тебе зреклося небо,<br />
в кригу заживо хоронить?<br />
Але ж світло довкіл тебе<br />
і світають срібні скроні.<br />
І земля поволі твердне<br />
під коліньми, наче камінь, —<br />
відрікаючись від тебе<br />
не хвилинами — роками…<br />
І яка тяжить провина<br />
на тобі, роду твоєму?<br />
Та, що божа ти людина,<br />
зроджена не в Вифлеємі.<br />
І твоя зоря світила,<br />
кликала волхвів зі сходу,<br />
та прийшов лиш вихор пилу<br />
і приніс кружальце льоду.<br />
А на ньому слово «жити»<br />
було видряпане нігтем.<br />
Ось воно лежить розбите —<br />
лиш нема двох перших літер…<br />
«Ти» — це ти, це час тривання,<br />
залишки важкого слова…<br />
Може ж, слух твій на світанні<br />
з першим складом й зміст уловить?<br />
Черств’як тужавів, наче глина,<br />
вода мовчала у відрі,<br />
мовчали двері, камінина,<br />
під стелю виростав поріг.<br />
Та ще крізь щілину міжстінну<br />
безбарвним голосом пробивсь<br />
тоненький кільчик швидкогінний<br />
і від ваги переломивсь.<br />
Зернина, зраджена зростанням,<br />
востаннє вибилась з пітьми,<br />
востаннє розляглось зітхання<br />
холодноротої зими…<br />
Він з горла, ніби із сурми,<br />
як сажу, видмухав мовчання<br />
і прокричав: — Зима остання!<br />
Вже все, урвавсь мені терпець,<br />
розм’якшений зігнувсь хребець,<br />
та є ще сила розростання!..—<br />
У стінах шпарку розтискає<br />
і дивиться: лежать безкрайо<br />
степи, степи… і навпростець<br />
летить, як вітер, верхівець.<br />
— Несе він звістку, — знаю, знаю… —<br />
…Згасає срібло, нишкне сніг,<br />
час розколовся, як горіх,<br />
а з нього камінь проростає.</p>
<p>1969</p>

<div></div>