<strong>Богдан Рубчак – У клітці пісні…</strong>
<p>* * *<br />
У клітці пісні<br />
мовчання біла птиця.<br />
Це дар коханій.</p>
<p>Пісня для Мар’яни<br />
Ця любов, наче овочі цінні.<br />
Дозрілі, пізні.<br />
Н аче ніч, що вібрує в осінній,<br />
в останній пісні.</p>
<p>Цю любов я із вересня виніс<br />
за вдачу птичу.<br />
І за очі, що шепотом синім<br />
початок кличуть.</p>

<div>




</div>

<p>За волосся, що ллється на перса,<br />
мов зливи сіття,<br />
за долоні, що в місячних плесах<br />
про святість світять.</p>
<p>В цій любові живу, наче в саді<br />
старім, імлистім,<br />
і збираю розсріблену радість<br />
в тінистім листі.</p>
<p>Заблукався в коханім обличчі,<br />
як в дивнім краю:<br />
в краєвиді його таємничім<br />
себе шукаю.<br />
* * *</p>

<div></div>