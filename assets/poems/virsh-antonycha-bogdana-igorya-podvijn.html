<strong>Антонич Богдан-Ігор – Подвійний концерт</strong>
<p>Коробка радієва й квіття.<br />
Крізь чорну скриньку йде музика.<br />
і душі квітів світлом світять,<br />
що з нього ясність б’є велика.</p>
<p>Дрібненька флора звуків, човен<br />
мелодій на морях етеру<br />
і світла з квітів вечір повен<br />
змінив кімнату в чар – печеру.</p>

<div>




</div>

<p>А знизу під концертом квіття,<br />
мов кара за краси провину,<br />
жде кіш подвір’я — царство сміття,<br />
де квіти й звуки згодом згинуть.</p>
<p>Дивись у яму мертвих квітів!<br />
О, чи зумієш, майстре сяєв,<br />
своє мистецтво протерпіти?<br />
Не тільки їх краса карає.</p>

<div></div>