<strong>Павло Мовчан – “О свято снігів всевидющих, дзеркальних…” </strong>
<p>О свято снігів всевидющих, дзеркальних,<br />
глухих, сповивальних, твердих і сипких:<br />
налицина блазня з обличчям печальним,<br />
весільна сорочка, пошита з луски.<br />
Прилипли долоні до білих полотен,<br />
аби не закутало знов сповиття;<br />
та вже прикипіла пов’язка до рота,<br />
аби не хулив прохолодне життя.<br />
Гривань сиволобий пливе через поле,<br />
вилискує срібно і спис, і шолом…<br />
мальований воїн… пустеля… навколо…<br />
похмільне минуле, схололе тепло…<br />
То думки клубочок чи подиху кужіль?<br />
Примарне, безживне, сипуче, мов сніг, —<br />
життя безтілесне, до часу — байдуже,<br />
слідів не лишає, не топче доріг.<br />
Проходить крізь камінь,<br />
крізь вушко голчане,<br />
виповнює плоть нерухому ущерть,<br />
втрачає всі риси обличчя печальне —<br />
налицину блазня доліплює смерть…<br />
Легенями, шкірою, зором та слухом<br />
вбираємо світ, аби швидше забуть<br />
примарну безликість, невидимість духу<br />
і тиші густої глуху каламуть.<br />
Чи воїн у тіла твого оболонку<br />
вмостивсь на ночівлю і шкіру розтис,<br />
чи зменшилась, може, душа аж до голки?<br />
Та чий то в куточку виблискує спис?<br />
Посріблений, гострий, лункий — з потойбіччя, —<br />
на держалні срібнім роса мерехтить…<br />
Кольчуга на кріслі — з якого сторіччя?<br />
Встаєш і не знаєш, а як далі жить.<br />
І чують підошви холодність паркетин,<br />
годинник цокоче, членується мить…<br />
За вікнами — сніг, а на ліжку — замети,<br />
і плоть твоя, ліплена з снігу, тремтить.</p>

<div>




</div>

<p>***</p>

<div></div>