<strong>Микола Хвильовий – Досвітні симфонії</strong>
<p><strong>І</strong></p>
<p>Аз єсмь робітник…<br />
Моя буденна блуза —<br />
що погляди сині коханки<br />
…вмить помутніли від шторму<br />
…в поглядах синіх коханки<br />
стогнуть пороги<br />
…в поглядах синіх коханки<br />
в муках рожеві дороги.</p>
<p>Стрілець — той знає смак,<br />
коли запахне перший вистріл.<br />
А ти, весна,<br />
ти затрояндила в повітрі млистім?</p>
<p>А то здивовано тополі<br />
зашелестять і…<br />
змовкнуть.<br />
А там, вгорі,<br />
неясно зашумує.<br />
І от белькочуть над головою журавлі…<br />
Ой, журавлі!.</p>
<p>А то з повітрям ніс веде переговори,<br />
і баско б’ється в грунт моя жага,<br />
бо з кобилиці ллється сонце.<br />
Я бачив ніжки під кущем<br />
…бунтарка-кров: експрес на волі<br />
прохав і плазував —<br />
іще! іще!<br />
А обрій розплескав солодкий стогін.<br />
. . . . . . . . . . . . . . . . . . . . .<br />
Ах, я не зрівняю пахощі своєї блузи —<br />
ані з поглядом синім коханки,<br />
ані з смаком першого пострілу,<br />
ані з мукою в тих журавлях.</p>
<p>Моя блуза пахне —<br />
вугіллям<br />
…до гавані летіла хвиля<br />
— віялом — а там розбилась<br />
і потонула над морем.<br />
Коли це було?<br />
— Ат!<br />
То пахне моя блуза —<br />
вугіллям.</p>
<p>Моя буденна блуза — і погляди сині коханки,<br />
що вмить помутніли від шторму<br />
…В поглядах синіх коханки<br />
стогнуть пороги<br />
…в поглядах синіх коханки<br />
в муках рожеві дороги.</p>
<p><strong>II</strong></p>
<p>Зачорніло на путі,<br />
а на серці синій сон.<br />
Там на плесах за горами,<br />
за горами на узліссі<br />
задрімала осінь.</p>
<p>…А ми —<br />
до брами йшли<br />
з посьолку<br />
…чи християне у катакомби?<br />
…Середньовіччя сниться…</p>

<div>




</div>

<p>А там —<br />
вже підіймався вгору гомін<br />
і вже гуде, гуде і розсипається залізо<br />
— до неба ліземо в задумі.</p>
<p>В списах… чи, може, над списами?.<br />
Круки заснули… стережуть,<br />
А далі простір, фіолети,<br />
А далі, далі — трап<br />
і во?ди — во?ди розплескались —<br />
блакитного цебра.</p>
<p><strong>III</strong></p>
<p>Сонце! Засмійся у мій кошик!<br />
Полоскочи моє блискуче долото,<br />
як я замріяну далеку далину.<br />
Полоскочи і їх (а з ними й я!),<br />
оті поеми героїчні,<br />
що викликають до чола віки-епохи…</p>
<p>Сонце! Я такий же романтик, як і ти,<br />
і до мойого серця<br />
завжди нового<br />
свіжого, свіжого, наче липовий цвіт<br />
босоніжки-феї! — золото ліризму<br />
під жаги зітхання<br />
з криком!<br />
з криком!<br />
упадуть!</p>
<p>Сонце! Ох, ти, сонце моє!.<br />
А все ж таки і ти захмарилось.<br />
— Думаєш?<br />
…Замислилося сонце…<br />
Крізь повінь хмар, в глибині вод<br />
замислилося сонце.</p>
<p>…Розтаборилась тінь…<br />
…Яка глибінь! Яка глибінь,<br />
коли замислюється сонце!.</p>
<p><strong>IV</strong></p>
<p>Аякс… Аякс…<br />
Син чоловічий у стихії,<br />
в гармонізації природи.<br />
Син чоловічий йде!<br />
За кроком крок —<br />
іде!</p>
<p>І сниться йому море,<br />
І сниться йому шторм.<br />
А він такий похмурий…<br />
Але він все поборе!<br />
Але він все поборе!<br />
Аякс… Аякс…<br />
Під дзвони криці<br />
і мислі-птиці<br />
— понеслися.<br />
. . . . . . . . . . . . . . . . . . . .<br />
…А із землі — піднявся гул…<br />
Куди цей гук? Куди цей гул<br />
великого із велетенських князя?</p>
<p>Я зачарований стояв —<br />
симфонія досвітня почалася.</p>

<div></div>