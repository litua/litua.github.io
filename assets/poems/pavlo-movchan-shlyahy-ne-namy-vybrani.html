<strong>Павло Мовчан – Шляхи, не нами вибрані </strong>
<p>О жебрацькі шляхи — на узбіччях солома<br />
золотими скарбами утоптана в твань…<br />
Від’їжджаємо ми — нас вивозять із дому<br />
на далеку Сибір без ридань.</p>
<p>Ну чого ж ви спинилися, верби страпаті,<br />
а ганчір’я чому не махає з тинів?<br />
Хочуть нас перейнять лиш могили хрещаті,<br />
лиш кричать криниці: — Зупині-і-іть!..</p>

<div>




</div>

<p>Зупиніть переселення душ та народів,<br />
перевезення праху та слів,<br />
переміщення Заходу й Сходу,<br />
переміну обох полюсів!..</p>
<p>Зупиніть катафалків обози!<br />
Розірвіть, розпряміть ободи!..<br />
Кам’яніють невитеклі сльози,<br />
сонце гасне в степу назавжди…</p>
<p>І мелькоче душа, наче шпиця<br />
в заболоченім колесі дня,<br />
і не може ніяк зупиниться:<br />
все когось доганя, доганя…</p>
<p>***</p>

<div></div>