<strong>Ліна Костенко – Ой ні, ще рано думати про все…</strong>
<p>Ой ні, ще рано думати про все.<br />
Багато справ ще у моєї долі.<br />
Коли мене снігами занесе,<br />
тоді вже часу матиму доволі.</p>
<p>А поки що — ні просвітку, ні дня.<br />
Світ мене ловить, ловить… доганя!</p>
<p>Час пролітає з реактивним свистом.<br />
Жонглює будень святістю і свинством.</p>
<p>А я лечу, лечу, лечу, лечу!<br />
— Григорій Савич! — тихо шепочу.</p>
<p>Минає день, минає день, минає день!<br />
А де ж мій сад божествених пісень?</p>
<p>Он бачиш, хто сидить в тому саду?<br />
Невже я з ним розмову заведу?</p>
<p>Невже я з’їм те яблуко-гібрид,<br />
що навіть дух його мені набрид?!</p>

<div>




</div>

<p>…Прикипіли ноги до постаменту, хліб у торбі<br />
закам’янів. — Біда,— каже Григорій Савич.—<br />
Він мене таки спіймав, цей світ, добре хоч,<br />
що на тому світі. Нічого, якось відштовхнуся<br />
від постаменту, та й підемо.</p>
<p>…От ми йдемо. Йдемо удвох із ним.<br />
Шепоче ліс: — Жива із кам’яним!<br />
— Диви, дива! — Дивується трава.—<br />
Він кам’яний, а з ним іде жива!</p>
<p>І тільки люди зморщили чоло:<br />
— Не може бути, щоб таке було.</p>
<p>Та їх давно вже хтось би зупинив!<br />
…Тим часом ми проходимо крізь час.</p>
<p>Він твердо ставить кам’яну стопу.<br />
Йдемо крізь ніч, крізь бурю у степу.<br />
Крізь дощ і сніг, дебати і дебюти.<br />
Ми є тому, що нас не може бути.</p>

<div></div>