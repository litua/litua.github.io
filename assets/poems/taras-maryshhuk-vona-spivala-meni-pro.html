<strong>Тарас Марищук – Вона співала мені про вулицю…</strong>
<p>Вона співала мені про вулицю,<br />
про якісь божевільні ідеї, пусті бібліотеки,<br />
освітлені проспекти,<br />
про день, який скоро настане,<br />
та вулицю, яка зранку забуде про нас.</p>
<p>– Поспішай, до ранку так мало часу.<br />
Шепотом говорила мені на вухо та бігла.<br />
Співала так, що я вірив їй більше ніж Вакарчуку,<br />
коли той казав, що «Все буде добре».<br />
Я просив її співати ще,<br />
я б хотів, щоб вона співала мені весь час,<br />
але коли я їй про це сказав вона сумно відповіла:<br />
– Скоро настане день і вулиця забуде нас..</p>

<div>




</div>

<p>Вона брала мене за руку та бігла<br />
і постійно співала,<br />
вночі,<br />
серед лісу,<br />
ми бігли, цілувались, співали,<br />
їли ягоди і запивали їх яблучно-морквяним соком.<br />
Губили рюкзаки, ключі, інші речі.<br />
Шукали їх, знаходили,<br />
втомлені спали.</p>
<p>Зранку прокинулись, відчайдухи,<br />
на березі гірської річки.</p>

<div></div>