<strong>Микола Вінграновський – Оксані</strong>
<p><em>І Оксану, мою зорю, </em><br />
<em>Мою добру долю… </em><br />
<em>            Т. Шевченко</em></p>
<p>В ніч кам’яну, коли темно воді і дорозі,<br />
Коли темно траві і нічого не видно мені,<br />
В ніч кам’яну, коли темно надії й тривозі, —<br />
Будь при мені, будь навіки мені при мені.</p>

<div>




</div>

<p>В тіні священній могил, в тіні священній свободи,<br />
Коли я прилягаю на хвилю, бо ще далеко мені,<br />
Коли проклятий раб в мені голову зводить, —<br />
Будь при мені, будь навіки мені при мені.</p>
<p>В ніч кам’яну, коли люблять не спать яничари,<br />
Вони люблять не спать, плідно плодючись навіть вві сні<br />
Не кричи і не плач. Навіть в смерті своїй я з тобою недаром.<br />
<em>Зоре,</em></p>
<p><em>будь при мені, будь навіки мені при мені.</em></p>
<p><em>1982</em></p>

<div></div>