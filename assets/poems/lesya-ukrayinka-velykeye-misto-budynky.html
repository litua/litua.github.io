<strong>Леся Українка – «Великеє місто. Будинки високі…»</strong>
<p>Великеє місто. Будинки високі,<br />
Людей тих – без ліку!</p>
<p>Веселую чутно музику.</p>
<p>Розходяться людськії лави широкі,<br />
Скрізь видно ту юрбу велику.</p>
<p>І все чужина! ох, біда самотному<br />
У місті широкім!</p>
<p>Себе ночувать одиноким!</p>
<p>І добре, хто має к багаттю чийому<br />
Склонитися слухом і оком.</p>
<p>То ж добрії люди мене привітали<br />
В далекій країні,</p>
<p>Там друга в прихильній дівчині</p>
<p>Знайшла я. І моря красу споглядали<br />
Не раз ми при тихій годині.</p>
<p>На тихому небі заблиснули зорі,<br />
Огні запалали</p>

<div>




</div>

<p>У місті. Ми тихо стояли,</p>
<p>Дивились, як ясно на темному морі<br />
Незлічені світла сіяли.</p>
<p>В широкім просторі губилося око,<br />
А думка питала,</p>
<p>Де щастя шукать вона мала,</p>
<p>Любові й надії – у небі високо?<br />
Чи в морі спокою б шукала?</p>
<p>Ні, думко! даремне в світовім просторі<br />
Притулку шукати,</p>
<p>В безодню дарма поринати;</p>
<p>Любов і надія не в зорях, не в морі,<br />
Між людьми поради питати!</p>
<p>Шукай, може, душу там знайдеш де щиру<br />
І розум величний;</p>
<p>Де правди не згас промінь пишний,</p>
<p>Там треба шукати любові та миру.<br />
Спокій же знайдеш колись вічний.</p>

<div></div>