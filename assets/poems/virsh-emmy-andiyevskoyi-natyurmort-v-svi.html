<strong>Андієвська Емма – Натюрморт в світоглядовому ростині (сонет)</strong>
<p>Сікач, селера, миска дерев’яна,<br />
В якій зеленоока, в смужку риба.<br />
Зіжмакане повітря, дошка груба,<br />
Стіл – кінські ніздрі й зернята кавунні.</p>
<p>На боці кахлі – бугая ревіння<br />
По кубику спресоване у ребус,<br />
Судомить й речі – чіткість, як хвороба,<br />
І – тільки – німби – сферу коливання.</p>

<div>




</div>

<p>Світанок кинув ступку і товканчик,<br />
Одяг прозорість, як листи, – гуркоче,<br />
Все більшу силу й швидкість – непомітно,</p>
<p>Що вже – на волосині – в безпредметне.<br />
Пихтить й от-от – на друзки – моноліт,<br />
Розвал буття – чи вищий, тонший лад?</p>

<div></div>