<strong>Леся Українка – Вітряна ніч</strong>
<p>Чорна-чорна та глибока ніч –<br />
(Є такі тут погляди жіночі) –<br />
Вітер мчить шалено із півночі,<br />
Мов тікає від погоні пріч.</p>
<p>Розігрівся щось вітрець мій рідний,<br />
Став палкий, неначе той Хамсін,<br />
Запальний, рвачкий Сахари син, –<br />
Чи давно ж покинув край мій бідний?</p>
<p>Там він по конаючих снігах<br />
Волочив важкі та вогкі шати,<br />
Забирався холодом до хати<br />
І стогнав, мов пугач по лугах.</p>

<div>




</div>

<p>Чи його коханням запалила<br />
Раптом ця пустиня золота,<br />
Що над нею він огнем літа,<br />
Мов його й не північ породила?</p>
<p>Він влетів до мене у вікно,<br />
Наче приском в темну хату кинув<br />
Тим дзвінким піском… і геть полинув!<br />
Що ж, лети, про мене все одно.</p>
<p>Ти чужий тут став у сій країні,<br />
Не приніс для мене ні луни<br />
Здалека, з моєї сторони, –<br />
Тільки спів кохання для пустині.</p>

<div></div>