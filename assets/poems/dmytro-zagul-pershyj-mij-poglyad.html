<strong>Дмитро Загул – Перший мій погляд</strong>
<p>Мій перший погляд дитячий<br />
На заграву сонця впав,<br />
І промінь яскраво-гарячий<br />
Мої очі вперше скупав.</p>
<p>Горіли вогні червоні<br />
В чоловічках моїх очей,<br />
І сонця рожеві долоні<br />
Доторкались дитячих плечей.</p>
<p>Од ночі сонце втікало<br />
За далекі, сині шпилі<br />
І червоною кров’ю стікало<br />
Крізь повіки, в жили мої.</p>

<div>




</div>

<p>Стікало краплями в очі<br />
І в серці палало вогнем,<br />
Щоб я не боявся ночі,<br />
Що їде чорним конем.</p>
<p>Тому-то червоний колір<br />
До божевілля люблю.<br />
Я бачу в нім полум’я волі<br />
І бунтарну вдачу свою.</p>
<p>З дощем осіннім не плачу,<br />
Не жахаюсь холодну зим,<br />
Бо сонячну кров гарячу<br />
Я в серці ношу своїм.</p>
<p>Бо перший мій погляд дитячий<br />
В пожежну вечірню впав,<br />
І став я палкий і гарячий,<br />
Як очі в сонці скупав.</p>
<p>ІЗ ЗБІРКИ “МОТИВИ”, ДИФІРАМБИ, 1925 р.</p>

<div></div>