<strong>Богдана Лапченко – Можливо сумує ця осінь у місті…</strong>
<p>Можливо сумує ця осінь у місті,<br />
Депресія в неї від мокрого листя.<br />
Не хоче нам сонця-промінчика дати,<br />
Лишає під ковдрою довго лежати.<br />
Хворіти їй мало, додасть нам турботи:<br />
Надворі – калюж, а удома – роботи.<br />
Готує тихенько до лютих морозів.<br />
Чи скоро вони? Ще не чути прогнозів.<br />
Вдягай теплий светрик і нумо гуляти!<br />
Багаття палити, пісень заспівати.<br />
Бо осінь-хитрунка умить змінить настрій,<br />
Вона у цім ділі, напевно, вже майстер.<br />
А ти повертайся за мною нечутно,<br />
Коли йдуть дощі і на вулицях брудно,<br />
Коли світить сонце, летять павутинки,<br />
Хапаючи кожну життя соломинку.<br />
Приходь в теплу осінь і в осінь барвисту,<br />
Коли в горобини не грона – намисто.<br />
За руку візьми, не лишай на хвилину,<br />
Бо я тебе, милий, люблю, не покину.</p>

<div></div>