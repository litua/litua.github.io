<strong>Семенко Михайль – Серце в блуканні </strong>
<p>Сю осінь я заблуджусь у муках<br />
Серед жовклого листя заблуджусь у коханні<br />
Я заблуджусь в коханні<br />
Заблуджусь в коханні<br />
В осінніх муках</p>
<p>Ви почуваєте? Моє серце в блуканні<br />
По тихих алеях з опалим листям безрухим<br />
Жовклим безрухим<br />
З листям безрухим<br />
В самотнім єднанні.</p>

<div>




</div>

<p>Може знайду знайду в осінніх звуках<br />
В осінніх свистах<br />
в тоскнім знайду сподіванні<br />
В тоскнім сподіванні<br />
Тоскнім сподіванні<br />
В осінніх звуках.</p>
<p>Сю осінь я заблуджусь у муках.</p>
<p>17. VIII. 1916. Владивосток</p>

<div></div>