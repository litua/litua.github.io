<strong>Олександр Олесь – Заходить сонце</strong>
<p>Праворуч — сонце і пожежі!<br />
Палають гір високих вежі,<br />
Палають хвилі вогняні,<br />
І хмари в димі і огні.</p>
<p>Ліворуч — сиза казка ночі,<br />
Чиїсь ласкаві ніжні очі,<br />
Чиїсь зітхання, шелест, шум,<br />
І тихий стогін, тихий сум.</p>

<div>




</div>

<p>Ліворуч — місяць ллє проміння,<br />
І на воді горить каміння…<br />
Ліворуч — місяць іскри ллє,<br />
Мов в небі золото кує.</p>
<p>Ліворуч — місяць сплів мережку<br />
І застилає нею стежку,<br />
Мов зараз буде в млі ясній<br />
Цариця ночі йти по ній.</p>
<p>…Погасли хвилі, гори, хмари, —<br />
І над землею в’ються чари,<br />
І над землею в’ються сни…<br />
Забудься, серце, і засни…</p>
<p><em>Італія. 1913</em></p>

<div></div>