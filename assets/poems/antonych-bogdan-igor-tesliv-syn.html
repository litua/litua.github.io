<strong>Антонич Богдан-Ігор – Теслів син</strong>
<p>Дубова скриня, в скрині пісня і сокира.<br />
Сокирою хвалив щодня твій батько бога.<br />
Твій дід теж тесля був. Стоять церкви чотири,<br />
що ними завершив своє життя убоге.</p>

<div>




</div>

<p>На жаль, твоя долоня вже не до сокири,<br />
не мрії з дерева тесатимеш крилаті.<br />
Так відлітають птахи наших гір у вирій<br />
долин квітчастих, на дівчата й льон багатих.</p>
<p><em>14 березня 1935</em></p>

<div></div>