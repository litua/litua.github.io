<strong>Дмитро Загул – “Не ходи, моя квітко, в садочок…”</strong>
<p>Не ходи, моя квітко, в садочок,<br />
Де пахучі троянди цвітуть!<br />
Не зривай там весняних квіточок<br />
І троянд не пришпилюй на грудь,<br />
Бо на грудях вони помарніють,<br />
Без промінців, тепла і роси…<br />
І дрібні пелюстки почорніють,<br />
І не стане святої краси.<br />
Не ходи, моя мила, в садочок<br />
Під листочки розквітлих вишень!<br />
Я сплету тобі, квітко, віночок<br />
З невеселих любовних пісень.<br />
А вони не загинуть ніколи,<br />
Не змарніють без сонця листи,<br />
А між ними і ти, моя доле,<br />
Будеш вічно чарівно цвісти.</p>

<div>




</div>

<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ЛІРИКА ІІ”</p>

<div></div>