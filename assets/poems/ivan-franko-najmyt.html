<strong>Іван Франко – Наймит</strong>
<p>В устах тужливий спів, в руках чепіги плуга –<br />
Так бачу я його;<br />
Нестаток, і тяжка робота, і натуга<br />
Зорали зморшками чоло.<br />
Душею він дитя, хоч голову схилив,<br />
Немов дідусь слабий,<br />
Бо від колиски він в недолі пережив<br />
І в труді вік цілий.<br />
Де плуг його пройде, залізо де розриє<br />
Землі плідної пласт,<br />
Там незабаром лан хвилясте жито вкриє,<br />
Свій плід землиця дасть.<br />
Чому ж він зрібною сорочкою окритий,<br />
Чому сіряк, чуга<br />
На нім, мов на старці, з пошарпаної свити?<br />
Бо наймит він, слуга.<br />
Слугою родиться, хоч вольним окричали<br />
Багатирі його;<br />
В нужді безвихідній, погорді і печалі<br />
Сам хилиться в ярмо.<br />
Щоб жити, він життя, і волю власну, й силу<br />
За хліба кусник продає,<br />
Хоч не кормить той хліб, і стать його похилу<br />
Не випрямить, і сил не додає.<br />
Сумує німо він, з тужливим співом оре<br />
Те поле, оре не собі,<br />
А спів той – наче брат, що гонить з серця горе,<br />
Змагатись не дає журбі.<br />
А спів той – то роса, що в спеці підкріпляє<br />
Напівзів’ялий цвіт;<br />
А спів той – грім страшний, що ще лиш глухо грає,<br />
Ще здалека гримить.<br />
Та поки буря ще нагряне громовая,<br />
Він хилиться, проводить в тузі дни,<br />
І земельку святу, як матінку, кохає,<br />
Як матінку сини.<br />
Байдуже те йому, що для добра чужого<br />
Він піт кровавий ллє,<br />
Байдуже те йому, що потом труду свого<br />
Панам пановання дає.<br />
Коб лиш земля, котру його рука справляла,<br />
Зародила оп’ять,<br />
Коби з трудів його на других хоч спливала<br />
Небесна благодать.<br />
Той наймит – наш народ, що поту ллє потоки<br />
Над нивою чужою.<br />
Все серцем молодий, думками все високий,<br />
Хоч топтаний судьбою.<br />
Своєї доленьки він довгі жде століття<br />
Та ще надармо жде;<br />
Руїни перебув, татарські лихоліття<br />
І панщини ярмо тверде.<br />
Та в серці, хоч і як недолею прибитім,<br />
Надія кращая жиє –<br />
Так часто під скали тяжезної гранітом<br />
Нора холодна б’є.<br />
Лиш в казці золотій, мов привид сну чудовий,<br />
Він бачить доленьку свою<br />
І тягне свій тягар, понурий і суровий,<br />
Волочить день по дню.<br />
В століттях нагніту його лиш рятувала<br />
Любов до рідних нив;<br />
Не раз дітей його тьма-тьменна погибала,<br />
Та все він пережив.<br />
З любвою тою він – мов велетень той давній,<br />
Непоборимий син землі,<br />
Що, хоч повалений, оп’ять міцний і славний<br />
Вставав у боротьбі.<br />
Байдуже, для кого, – співаючи, він оре<br />
Плідний, широкий лан;<br />
Байдуже, що він сам терпить нужду і горе,<br />
А веселиться пан.<br />
Ори, ори й співай, ти, велетню, закутий<br />
В недолі й тьми ярмо!<br />
Пропаде пітьма й гніт, обпадуть з тебе пута,<br />
І ярма всі ми порвемо!<br />
Недаром ти в біді, пригноблений врагами,<br />
Про силу духу все співав,<br />
Недаром ти казок чарівними устами<br />
Його побіду величав.<br />
Він побідить, порве шкарлущі пересуду –<br />
І вольний, власний лан<br />
Ти знов оратимеш – властивець свого труду,<br />
І в власнім краї сам свій пан!</p>

<div>




</div>

<p>10 октября 1876</p>

<div></div>