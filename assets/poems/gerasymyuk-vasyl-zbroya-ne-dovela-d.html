<strong>Герасим’юк Василь – Зброя не довела до порога…</strong>
<p>Зброя не довела до порога –<br />
тільки до грушки.<br />
Нікого нема, і несила<br />
до хати зайти своєї –<br />
ніби там дитина нехрещена…<br />
А дитя – на руках!<br />
Виділи темнооку із дитиною –<br />
ходить жінка верхами<br />
із немовлям на руках,<br />
бо ніхто вже на нічліг не пускає…</p>

<div>




</div>

<p>Грушку стиснути,<br />
втиснутися в неї,<br />
щоб не уздрів брат при місяці<br />
і пошнурував крадьки далі,<br />
пішов на мушці до горища –<br />
перебиратиме там,<br />
вибиратиме качани кукурудзи,<br />
шульки золоті,<br />
ходитиме, гримітиме на поді,<br />
стеля трястиметься, як груша.<br />
Не стихнуть ті кроки…</p>
<p>Я народився від того гуркоту!<br />
Виколисаний у колисці під стелею,<br />
доколисуваний до самої стелі,<br />
губи від страху не міг розтулити,<br />
аби перекричати<br />
кроки над головою.</p>

<div></div>