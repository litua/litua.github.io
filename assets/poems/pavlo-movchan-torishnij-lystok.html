<strong>Павло Мовчан – Торішній листок </strong>
<p>Над водою вогняною<br />
тонко стелиться туман,<br />
кружеляє над тобою<br />
лист торішній, як гавран.<br />
Позолотою шурхоче,<br />
теплу хвилю наганя,<br />
залетіти в очі хоче,<br />
щоб розвіять фарби дня.<br />
Я віддмухую від себе,<br />
відганяю його пріч,<br />
та немов сучок у небі<br />
вищербивсь — струмує ніч:<br />
луг залито чорнотою<br />
і оббризкано хати,<br />
вікна фарбою густою<br />
налились до сліпоти.<br />
Залітають в них роями<br />
чи метелики, чи сни…<br />
Випливає з річки камінь<br />
на поверхню з глибини —<br />
тихо зяє чорний отвір,<br />
наче вибитий сучок,<br />
з нього духом б’є болотним,<br />
джерелує ночі змрок…<br />
І у тебе отвір в грудях —<br />
з нього вихлина тепло.<br />
І летить наскрізно зірка —<br />
шелестить сухим крилом.</p>

<div>




</div>

<p>***</p>

<div></div>