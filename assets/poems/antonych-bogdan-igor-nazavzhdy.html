<strong>Антонич Богдан-Ігор – Назавжди</strong>
<p>Мужчини в сірих пальтах тонуть в синяві провулка,<br />
і тінь замазує панни, мов образи затерті.<br />
У склянці золотавий чай. Так хочеться опертись<br />
об край вікна й міцний, терпкий і синій пити холод,<br />
дивитись, як сумна зоря останнім поцілунком<br />
прощається з сестрою, що у зореколі їй<br />
не сяяти<br />
вже більш.<br />
Так ніч<br />
блакитним снігом миє в місті маки меланхолії.<br />
Накривши плечі згорблені кожухом неба синім,<br />
колишеться шофер у сонній лімузині.<br />
Крива ліхтарня — квітка зламана і попіл снігу,<br />
і світло — лій зелений з дзбанка ночі в сутінь литий,<br />
круті і темні сходи, плащ дірявий, крапля сміху<br />
заблукана і місяць — білий птах натхнення злого,<br />
й шовкова куля горлорізів мрійних в тінях скритих,<br />
що, може, мов струни, колись торкнеться серця твого.<br />
Торкнеться й поцілує гордо й ніжно, і навіки<br />
закриє очі сплющені, немов сестра остання.<br />
Мужчини в сивих пальтах із кишень виймають зорі<br />
і платять їх паннам за п’ять хвилин кохання.<br />
Вдягнувши на горбаті плечі хутро неба синє,<br />
колишеться шофер у сонній лімузині.</p>

<div>




</div>

<p><em>13 грудня 1935</em></p>

<div></div>