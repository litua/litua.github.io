<strong>Маркіян Шашкевич – О Наливайку</strong>
<p>Що ся степом за димове густо закурили?<br />
Чи то мрачка осідає, стеляться тумани? —<br />
Не мрачка то осідає, не туман лягає,<br />
Гей, то ляхів сорок тисяч в поход виступає.<br />
А в неділю на розсвіті полк козацький скорить,<br />
Тоді молод Наливайко до коня говорить:<br />
«Ступай, ступай, ворон коню, бистрими ногами,<br />
Недалеко Біла Церков, йдуть ляхи за нами».<br />
Гей, по степі віє вітер по густих бур’янах,<br />
Гей, там блищать довгі списи в сивеньких туманах!<br />
У Гуманю дзвонять дзвони і мир б’є поклони:<br />
Надлетіли з чужих сторон чорнії ворони.<br />
Збиралися козаченьки, радитися стали,<br />
По далекій Україні посли розсилали,<br />
А у місті Білій Церкві лиш звізди згасали,<br />
Ударили з самопалів, і коні заграли.<br />
Тоді постиг Наливайко, під ним кінь іграє.<br />
«Гей, молодці, за свободу!» —до них промовляє.<br />
Вздовж списами городили зелені байраки —<br />
Уставляються по степі молодці-козаки.<br />
Гей, там ляхів сорок тисяч — дим в’єсь по болоні,<br />
Від розсвіту аж до смерку ржуть бистрії коні.<br />
Гей, там гримлять з самопалів, орють копитами,<br />
Та степ кровця сполокала, зволочен трупами.<br />
Гей, на степу густа трава, степом вітер віє,<br />
Не по однім козаченьку стара неня мліє.<br />
Гей, на степі сивий туман, кургани курились,<br />
Не по однім козаченьку вдовиці лишились.<br />
Тоді молод Наливайко зачав утікати,<br />
За ним в погонь вражі ляхи — не могли здігнати.<br />
А на Дніпрі на порогах плине чайків триста…<br />
Вертайтеся, вражі ляхи, з соромом до міста!</p>

<div></div>