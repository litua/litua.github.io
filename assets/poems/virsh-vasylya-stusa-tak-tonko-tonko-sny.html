<strong>Василь Стус – Так тонко-тонко сни мене вели…</strong>
<p>Так тонко-тонко сни мене вели<br />
повз кучугури й урвища — додому,<br />
туди, назустріч горю молодому,<br />
де в кілька вод мої жалі текли<br />
устами матері, дружини й сина.<br />
Знялась моя жалоба до небес,<br />
бо замість дому був дубовий хрест<br />
так грубо струганий. І в ту хвилину<br />
я був збагнув: ховається життя<br />
за смерті паравани ажурові,<br />
що, люблячи, ми з люблячого крові<br />
річками точимо. Аби знаття,<br />
я б свого серця не віддав нікому<br />
і не стирав би марне постоли.<br />
Так тонко-тонко сни мене вели<br />
повз кучугури й урвища — додому.</p>

<div></div>