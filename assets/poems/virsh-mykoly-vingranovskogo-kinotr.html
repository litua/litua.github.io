<strong>Микола Вінграновський – Кінотриптих</strong>
<p><strong>1</strong></p>
<p>Ти зла, як дика груша при дорозі,<br />
Ти відьма мого серця. Я — тиран,<br />
А ти мільйон тиранів. І невдовзі<br />
Приглянувсь я: за планом виник план.</p>
<p>Твій крупний план — неспинена і рвійна<br />
Хурделиця краси, аж пломінь по кістках.<br />
Середній план твій — радість мого мрійва.<br />
Загальний план твій — діти на руках…</p>
<p><strong>2</strong></p>
<p>Триста ночей я губами квітчав<br />
Твою сірооку голову.<br />
Триста ночей я страждав і мовчав,<br />
Повен бажань і голоду.</p>

<div>




</div>

<p>Триста розлук поміж нами було,<br />
Триста прощань поміж нами.<br />
Триста небес понад нами спливло —<br />
Сонце закрили плями.</p>
<p><strong>3</strong></p>
<p>Мій друже, плач! Вона любила,<br />
В колисці губ її гойдавсь<br />
Твій сон любові, і летіла,<br />
Напнувши ніжності вітрила,<br />
Твоя душа, і світ займавсь<br />
Світанням почуттів невпинних<br />
І юних слів напівдитинних —<br />
Як ти любив! Як ти кохавсь!<br />
Не плач, мій друже. Ти щасливий.<br />
Ти все віддав, щоб уквітчать<br />
Свій сон любові… серця сили<br />
І сили розуму… безсилий<br />
Страждання ти лише віддать.</p>
<p><em>1960</em></p>

<div></div>