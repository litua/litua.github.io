<strong>Бажан Микола – Собор (Будівлі)</strong>
<p>У тіні пагорків, процвівши потаймиру,<br />
Звучить колона, як гобоя звук,<br />
Звучить собор камінним Dies irae,<br />
Мов ораторія голодних тіл і рук.<br />
Встає огонь святобливої готики,<br />
Як ватра віри,</p>
<p><em>як стара яса,</em></p>
<p>І по-блюзнірському піднеслись в небеса<br />
Стрілчасті вежі —</p>
<p><em>  пальців гострих дотики.</em></p>
<p>Рукою обійми холодні жили твору<br />
І дай рукам своїм німим<br />
Піднести серце власне вгору<br />
На грановитих списах рим,<br />
Щоб в очі скнарі темних веж<br />
Заглянуло воно,</p>
<p><em>   мов дзвін сухий, забилось.</em></p>
<p>І тінь впаде із пальців веж, як стилос,<br />
І почекру її на серці не знесеш.<br />
Немов кістляві й люті пута,<br />
На серце ляже слів важкий узор.<br />
<em>Залізом,</em></p>
<p><em>полум’ям,</em></p>
<p><em>єлеєм,</em></p>
<p><em>кров’ю</em></p>
<p><em>куто</em></p>
<p>Зловіщу повість про собор,<br />
Як в захваті стражденних юрм,<br />
У скреготі зубів</p>
<p><em>   і скреготі граніту,</em></p>
<p>Мов смертний спів,</p>
<p><em>мов клич одчайних сурм,</em></p>
<p>Щоб пломеніти і гриміти,<br />
Здіймавсь собор на славу феодалу,<br />
Яскриня віри,</p>

<div>




</div>

<p><em>кишло прощ, —</em></p>
<p>І на лункі тарелі площ<br />
Вже дзвін його упав помалу,<br />
Мов мідний шаг,</p>
<p><em>офіри мідний шаг.</em></p>
<p>Так в католицьких висохлих руках<br />
Бряжчать разки з пахучого сандалу.</p>
<p>На дзвін не йшли,</p>
<p><em>  а плазували лігма</em></p>
<p>Раби та блазні, дуки й королі;<br />
І роззявлявсь собор,</p>
<p><em> немов солодка стигма</em></p>
<p>Безвольної й самітної землі.<br />
І падали,</p>
<p><em>  і дерлись під склепіння</em></p>
<p>Тіла без рук і руки, що без тіл;<br />
Роти, розірвані навпіл,<br />
В камінну бистрину вплітали голосіння.<br />
І, як худа стріла,</p>
<p><em>    злітав над ними вгору,</em></p>
<p>Як рук голодних гостроверхий сніп,<br />
Натхненний корабель собору<br />
У фанатичнім, виснаженім сні.</p>
<p>Крутилися роки в похмурій веремії,<br />
Та не згасали, щоб ізнов блищать,<br />
Вогні готичних яросних багать<br />
На щерблених мечах і косах Жакерії,<br />
Бо зводився собор — гнобитель і захисник,<br />
Юрби благання і юрби прокльон,<br />
Й готичний розцвітав трилисник,<br />
Мов хрест, мов квіт,</p>
<p><em> мов псалма і мов сон.</em></p>

<div></div>