<strong>Герасим’юк Василь – Вона не знає: живий він чи ні!..</strong>
<p>Вона не знає: живий він чи ні!</p>
<p>Одного разу вже таке було,<br />
але в сорок сьомому прийшов лист,<br />
і тоді вона дізналася,<br />
де він і що з ним.</p>
<p>Сказати по правді, тепер трохи інакше,<br />
тепер він іноді з’являється ненадовго<br />
і завжди перед досвітком.</p>
<p>Нечутно крадеться,<br />
якось недобре усміхаючись<br />
і ховаючи за спиною ялівцевий кущ.</p>
<p>Вона мусить виходити, хоч знає,<br />
що він миттю зідре з неї сорочку,<br />
і в чому мати народила<br />
посадить її на той проклятий корч,<br />
і доштовхне від хати з гори:<br />
“їдь!”</p>

<div>




</div>

<p>По траві, м’якій од світанкової роси,<br />
ох, як її понесе!<br />
Швидше б до потока,<br />
що внизу шумить,<br />
швидше б у воду впасти,<br />
бо горить вона вся, палає,<br />
сколота ялівцевою глицею!<br />
Скоро кров’ю підпалить кущ!<br />
І ніяк не доїде,<br />
хоч від Божої роси<br />
набирає розгін<br />
летить просто у долинИ —<br />
вітер свище,<br />
олені відскакують,<br />
голос чийсь перетинає:</p>
<p>“Жінку бери, а дітей залиш,<br />
бо з дітьми не вирвемось!”</p>
<p>Вода вже в вухах шумить,<br />
а нема зупину…<br />
Ніби з Говерли з’їжджав на палаючому кущі!</p>
<p>І не губить жаль,<br />
один жаль на нього,<br />
на того,<br />
хто так поволеньки<br />
вів її весільного коня,<br />
що могла розправити всі запаски,<br />
розгладити всі стрічки,<br />
виставити всі коралі<br />
і на сіделечку на пальці стати.</p>

<div></div>