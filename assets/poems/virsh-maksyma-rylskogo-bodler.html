<strong>Максим Рильський – Бодлер</strong>
<p>В раю блаженних мук, де на тонких стеблинах<br />
Ростуть, звиваються химерні квіти зла,<br />
Подібні до очей жіночих і звіриних, —<br />
В пекельному раю його душа жила.</p>

<div>




</div>

<p>Лякати буржуа, назватись людоїдом,<br />
Що хтів би скуштувать малесеньких дітей;<br />
Впиватися гірким, самотним, тонким медом<br />
Нездійснених бажань і неживих ідей, —</p>
<p>І бачити в вині безстидної таверни<br />
Вино Причастія, єдину кров Христа…<br />
Хіба таке життя, потворне і химерне,<br />
Не зветься: красота?</p>
<p><em>1920</em></p>

<div></div>