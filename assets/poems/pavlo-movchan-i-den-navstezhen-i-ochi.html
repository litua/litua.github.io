<strong>Павло Мовчан – “І день навстежень, і очі — розкриті на безмір…” </strong>
<p>І день навстежень, і очі —<br />
розкриті на безмір…<br />
Були ж ми, були, ой, як світ, широчезні.<br />
І в злеті крильми черкали об стелю,<br />
і в пам’ять вростала саманна оселя.<br />
Тепер, як одвірки — вузькі, клинцюваті,<br />
не пройде крізь нас ані тин, ані хата.<br />
Як вушко у голці — ледь світиться око,<br />
щоб свідчить щомиті про світу широкість.<br />
Вербовий листочок крізь нього не пройде,<br />
хоч хмелем, хоч болем ту пам’ять розгойдуй,<br />
де паколи-дати під «досі» до «доти»<br />
стримлять, прочинивши у юність ворота.<br />
Хоч цівками звідти дзенькоче дійниця,<br />
і прядка фуркоче, мелькоче білиця,<br />
і нитка іззвідти прядеться тонка,—<br />
рішуче ступлю, та мене не пуска<br />
холодна рука.<br />
І голос незримий: — Ця брама вузька… —<br />
Та я ж, мов кілок, що зоставсь з ожереду;<br />
щось мимрю, неначе той голос нагледів.<br />
Літа ж, наче сіно, вітри розметали.<br />
Такий я самітен, сирітен, мов палець.<br />
— Але ж твої очі ввібрали такого<br />
по всіх велелюддях, по стежках-дорогах:<br />
калік безпритульних, кривих погорільців,<br />
горбатих, сухотних з сліпцями у спілці,<br />
злодюг, віщунів, волоцюг, під тинами<br />
сиріт, лірників, жебраків з торбинами…<br />
Не можна тобі ані кроку ступить<br />
в ту браму, куди лише сніг пролетить. —<br />
Іду, а за мною все двері та двері…<br />
Крізь них пролітають сніги білопері.<br />
Вони зачиняються лунко уряд,<br />
іду, обернувшись душею назад:<br />
там мати із висівок паску пече…<br />
Крізь очі вузькі вже й сльоза не тече…</p>

<div>




</div>

<p>***</p>

<div></div>