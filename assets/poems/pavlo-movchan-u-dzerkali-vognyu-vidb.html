<strong>Павло Мовчан – “У дзеркалі вогню відбилась ген ріка…” </strong>
<p>У дзеркалі вогню відбилась ген ріка,<br />
у пам’яті його цвіла найперша іскра.<br />
Та блиск молодика, що крейдою стіка,<br />
нагадував мені, що це жура понтійська.</p>
<p>Сарматський знак запіксь навік серед чола,<br />
лиманська сіль рипить в розхитаних суглобах,<br />
мовчить мені в ушу байдужа ковила,<br />
що накрива габою кургани крутолобі.</p>

<div>




</div>

<p>В замісі глини — сон, і тиша, і любов,<br />
у гніздах глини — схов, щоб відродитись знов.<br />
На глиняних стовпах стоять жертовники —<br />
видмухується прах з простертої руки.<br />
І зорі, що завжди запліднювали ґрунт,<br />
потверджують мені, що був я вічно тут.</p>
<p>***</p>

<div></div>