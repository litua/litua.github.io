<strong>Павло Мовчан – Лягти горізнач у траву </strong>
<p>Я не один — в сусідстві мурашви —<br />
уплетений в густе ткання трави:<br />
вбираю неба глибочінь ув очі,<br />
сухий ручай струмкоче по обоччі,<br />
засвідчує, що він іще живий…<br />
Висить сорочка на сучку смиренно,<br />
байдужа і відчужена від мене,<br />
і я — наче дозріла вже зернина,<br />
що вилущилась із лушпиння нині.<br />
Землице рідна, ти вуглієш в жмені,<br />
та шелестять вуста мої зелені<br />
слова безбарвні про минущий час,<br />
про те, що жив я на землі не раз…<br />
Та знаю я, що кожна мить світання<br />
стає поволі хвилею смеркання,<br />
а те, що видивляв углибині,<br />
присутнє вже давним-давно в мені.<br />
Під спиною ворушиться коріння,<br />
а голос мій, долаючи тяжіння,<br />
підніме затверділі імена;<br />
та порохом осиплеться луна,<br />
зостанеться в повітрі тільки смуга.<br />
Зіржавіла на вітрі, мов кольчуга,<br />
затисне плоть сорочка дротяна…<br />
У себе, в небо — тону одночасно,<br />
і погляд нерухомий тихо гасне,<br />
і мить злиття із всесвітом прекрасна,<br />
що навіть смерть безлика не страшна.</p>

<div>




</div>

<p>***</p>

<div></div>