<strong>Павло Мовчан – Вічна основа </strong>
<p><em>(З циклу «Вишивки»)</em></p>

<div>




</div>

<p>Ти вишита була на полотні…<br />
Коли ж угору руки підіймала,<br />
тріщала заполоч — махала ти мені,<br />
а я був тінню — рухавсь по стіні,<br />
поволі наближався до провалля…<br />
Та застережливий, розпачливий твій рух<br />
рвав полотно — утворювалась дірка,<br />
тріщав і зір, і розповзався слух,<br />
і рвалася стіна, немов ганчірка…<br />
І ніби інший вимір відкривавсь,<br />
де ми були не тінями, а світлом,<br />
де обрій звужувавсь, стискавсь<br />
до крапки час,<br />
збігалися до дня тисячоліття…<br />
І моє «я» ввіходило в батьків,<br />
у пращурів, у родові галуззя,<br />
і спільна кров з усіх-усіх родів<br />
ущільнювалась в жар спільносоюззя…<br />
І той, в кому стискалась кров людська,<br />
Адамом був, що повернувсь з вигнання,<br />
і до Едему білий світ стискавсь,<br />
де ждала всіх самотність раювання…<br />
— О ні! О ні! — Без тебе — це не рай!<br />
Ребро щемить, пручається свідомість!<br />
Вже світла налилося через край<br />
і стало видно сирову основу.<br />
І гостра голка нурилась в ткання,<br />
мене колола, вишивала швидко<br />
тебе на полотні нового дня,<br />
де кров’ю налилася кожна нитка.</p>
<p>***</p>

<div></div>