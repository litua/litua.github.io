<strong>Тарас Шевченко – Ой по горі роман цвіте</strong>
<p><em>ФЕДОРУ ІВАНОВИЧУ ЧЕРНЕНКУ</em><br />
<em> На пам’ять 22 сентября 1859 року</em></p>
<p>Ой по горі роман цвіте,<br />
Долиною козак іде<br />
Та у журби питається:</p>
<p>«Де та доля пишається?</p>

<div>




</div>

<p>Чи то в шинках з багачами?<br />
Чи то в степах з чумаками?<br />
Чи то в полі на роздоллі<br />
З вітром віється по волі?»</p>
<p>Не там, не там, друже-брате,<br />
У дівчини в чужій хаті,<br />
У рушничку та в хустині<br />
Захована в новій скрині.</p>
<p><em>Лихвин, 7 іюня [1859]</em></p>

<div></div>