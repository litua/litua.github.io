<strong>Микола Руденко – Світло й темрява</strong>
<p><strong>І</strong></p>
<p>Де правда — Бог чи той живий потік,<br />
Який засіяв землю чудесами?..<br />
Тобі належить витратити вік,<br />
Щоб мовити просвітлено: те ж саме!</p>
<p>Чи в назвах справа?..<br />
Вічну круговерть<br />
Давно уже збагнули мудрі люди:<br />
Життя — це Світло.<br />
Темрява — це смерть…<br />
І так усюди по світах,<br />
Усюди!..</p>
<p>Жили б ми завше у добрі — не в злі,—<br />
І рай давно б уже прийшов до хати,<br />
Якби на цій безрадісній землі<br />
Людьми не вміла Темрява ставати.</p>
<p>Та лихо в тому, що вона стає<br />
Царями та отцями всіх народів<br />
І павутиння розгорта своє.<br />
Щоб витлумити зела добрих сходів.</p>
<p>А ми — немов безкрилі світляки,<br />
Які ховаються в холодні трави.<br />
Роз’єднаність і страх жеруть думки —<br />
Ні певності, ні гордості, ні слави…</p>
<p>Та що було б, якби злетІлись ми,<br />
Схвильовані єднанням до нестями?</p>
<p>Ми б сонцем стали в череві Пітьми<br />
І світ новий осяяли серцями…</p>
<p>Якщо очима чесної душі<br />
Ти бачиш ті сонця —<br />
Будь атеїстом.<br />
Бо не в молитвах суть, товариші,—<br />
Молитись можна гопаком чи твістом.</p>
<p>Молитись можна молотом, пером,<br />
Хрестом чи п’ятикутньою зорею…<br />
Аби душа наповнилась добром<br />
І нап’ялась вітрилами на реї.</p>
<p>Щоб корабель твій вирушив у путь —<br />
Туди, де Світло Правди не вгасає…<br />
Добро і Світло!..<br />
І не в тому суть,<br />
Від Маркса те прийшло чи від Ісаї.</p>
<p>У нас попереду віки й віки —<br />
Історія не сповільнила кроків.<br />
Не раз іще з космічної ріки<br />
І Світло, й Тьма пришлють своїх<br />
пророків.</p>
<p>Та хай ніколи совість не мовчить,—<br />
Хай пам’ятають і сини, й онуки:<br />
Хто голови стинає, щоб навчить,<br />
Той не несе ні правди, ні науки.</p>
<p>Із ним у вас майбутнього нема.<br />
Вставайте на його шляху стіною,—<br />
Бо то є Тьма, ота захланна Тьма,<br />
Яку одвіку звали сатаною.</p>
<p><strong>II</strong></p>
<p>Із шкури — у тогу.<br />
Із тоги — в кольчугу…<br />
Та що нам від того,<br />
Старий волоцюго?</p>
<p>Рядись, не рядись, але знаємо ми:<br />
Ти був і залишишся духом пітьми.</p>
<p>Ти шлеш нам на очі<br />
Облуду й полуду.<br />
Чого ж бо ти хочеш,<br />
Космічний приблудо?</p>
<p>Ні згоди у нас не спитавши, ні прав,<br />
Ти Землю собі на маєток обрав.</p>
<p>Для тебе принада —<br />
В коронах перлини.<br />
Та вся твоя влада —<br />
Це колос із глини.</p>
<p>Ти любиш, люципере, все, що блищить,<br />
А ми тільки в істині бачимо щит,</p>
<p>Із шкури — у тогу,<br />
Із тоги — в кольчугу…<br />
Та що нам від того,<br />
Старий волоцюго?</p>
<p>Хоч ти ще шукаєш для себе корон,<br />
Та валиться, валиться глиняний трон.</p>
<p><strong>III</strong></p>
<p>По всій планеті стогін і волання,<br />
По всій Землі лихі передчуття.<br />
Немовби нас готує до заклання<br />
Лихий володар нашого життя,</p>
<p>Колись, покинувши господню раду,<br />
Шугнувши вниз на чорному крилі,<br />
Він учинив страшну космічну зраду,<br />
Щоб стати хижим власником Землі.</p>
<p>Це, кажуть, байка. Та поглянь довкола:<br />
Чи наша правда краще вигляда?<br />
Немовби у земне магнітне поле<br />
Вплелась його смолиста борода.</p>
<p>І кожен дух, закований в росинку,<br />
Жадає в бійці тій дістати роль.<br />
А хто добуде чорну волосинку,<br />
Той над людьми владика і король.</p>
<p>Добута з бороди царя нічного,<br />
Вона не дасть нам соняшних плодів.<br />
Та ми чомусь готові впасти в ноги<br />
Тому, хто скарбом цим заволодів.</p>
<p>Карета царська чи державний потяг<br />
Везуть його між квітів та осанн.<br />
Міняються лиш назви, трони, одяг,—<br />
Та не міняється космічний сан.</p>
<p>Він той, хто учинив пекельну зраду.<br />
Він — майстер страт, наповнювач<br />
гробів.</p>
<p>Він людство б винищив за трон і владу.<br />
Та ось біда: де ж добувать рабів?..</p>

<div>




</div>

<p>О мудра байко! Перша і остання<br />
Земна наука, згубне відкриття…<br />
По всій планеті стогін і волання,<br />
По всій Землі лихі передчуття.</p>
<p><strong>IV</strong></p>
<p>У давильні своїй, виноробе,<br />
Не дави молодий виноград:<br />
То ж бо є небезпечна спроба—<br />
Менше радості, більше втрат.</p>
<p>Уяви, що планета наша —<br />
Виноградина молода.<br />
Десь чекає космічна чаша,<br />
Хтось давильний прес наклада.</p>
<p>Хтось вичавлює наші соки,<br />
Кров тече із траншей-канав…<br />
Не даремно ж посланець високий<br />
Власну кров у вині пізнав.</p>
<p>Будьмо мужні та будьмо сильні,—<br />
Ждуть на зорях святкові столи.<br />
Тільки б вийти з тієї давильні,<br />
Де мільйони кров’ю стекли.</p>
<p>І. довершивши предків справу,<br />
Встати духом святим із вина,<br />
Де, наповнивши чашу криваву,<br />
Ще регоче хмільний сатана.</p>
<p>Хай він вип’є, нехай регоче!<br />
Ми ж побачимо із висот,</p>
<p>Як набрякнуть блудливі очі,<br />
Конвульсивне здригнеться рот.</p>
<p>Темні душі, мов чорні миші,<br />
Розбіжаться до мертвих планет,<br />
І Земля у врочистій тиші<br />
Вийде в простір з лихих тенет.</p>
<p>Під новим галактичним знаком<br />
Тільки мудрість поллється до чаш.<br />
І тоді не вином, а злаком<br />
Славен буде нащадок наш.</p>
<p>Щоб наповнився щастям по вінця<br />
Світ оцей для прийдешніх діб,<br />
Прийде людство до українця —<br />
Хай навчить, як творити хліб.</p>
<p>Колосок — то найліпша оздоба,<br />
Що дарує для брата брат…<br />
Колосками радій, виноробе,—<br />
Не дави молодий виноград.</p>
<p><strong>V</strong></p>
<p>Сонце із озера вийшло на сушу,<br />
Щоб розпочати життя трудове.<br />
Промінь летить і пронизує душу —<br />
В промені тому хтось вічний живе.</p>
<p>Це ж і донині царює у світі,<br />
Йде по землі, не питаючи прав,<br />
Гордий, нескорений дух Нефертіті,<br />
Пійманий стеблами злаків і трав.</p>
<p>І у якусь невідому годину<br />
Там, де зоря випиває росу,</p>
<p>Хлібне зерно, обернувшись в людину,<br />
Знову повторює дивну красу,—</p>
<p>Щоб, до землі припадаючи вухом,<br />
В пальцях тримаючи зоряну нить,<br />
Простір, наповнений сонячним духом.<br />
Батьком назвати і в серці вмістить;</p>
<p>Щоб, не питаючи віку і дати,<br />
Знову іти по стежках кам’яних —<br />
Вічно сміятись і вічно страждати<br />
В небі, у водах, у злаках земних.</p>
<p><strong>VI</strong></p>
<p>Ти — це зоряний дух. котрий вчасно на Землю прийшов,<br />
Щоб прийняти на себе скорботи її та боління.<br />
Липне куля земна до гарячих твоїх підошов,<br />
А в болючому серці — високі пророцтва<br />
й стремління.</p>
<p>Не Мойсей. не Христос. Але звісно,<br />
що Сином Людським<br />
Неминуче повинен за власним призначенням стати.<br />
Все, як треба, перейдеш ти шляхом своїм<br />
неземним.—<br />
Все на світі збагнеш, щоб лишити Землі після страти.<br />
Ти — це зоряний дух. Та оте не нове відкриття,<br />
Далебі, не одразу поселиться в серці твоєму.<br />
Скільки буде страждань! Як тебе замордує<br />
життя!<br />
А проте лиш тобі людство визначить долю<br />
окрему.</p>
<p>Піфагор ти чи Бруно, а слово і серце одно.<br />
Ти—мов голка, що вводить до вени призначені ліки.<br />
Шлях твій страдницький в зорях уже<br />
загубився давно,<br />
А попереду — муки та болі. Назавжди, навіки.</p>
<p>Скільки люті й отрути на тебе вихлюпує Тьма!<br />
Але ти лиш смієшся, вступаючи з нею до бою.<br />
І здається, що більшої радості в тебе нема,<br />
Ніж дивитись, як хмиз починає горіть під<br />
тобою.</p>
<p>Отже, ти своє виконав. Можна спочити отам,<br />
Де не кожному духові відпочивати вдалося.<br />
Гірко те, що турбот довелося завдати катам,<br />
А тобі все одно, чи вмирання, чи стрижка<br />
волосся.</p>
<p>Відпочинок недовгий — і знову на Землю, туди,<br />
Де чекають Спінозу чи гнівної пісні Тараса.<br />
Ти — це зоряний дух. Помирай, воскресай<br />
і веди<br />
В світ отой, де під Сонцем формується зоряна<br />
раса.</p>

<div></div>