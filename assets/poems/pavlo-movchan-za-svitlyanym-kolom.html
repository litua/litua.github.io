<strong>Павло Мовчан – За світляним колом </strong>
<p>Я кликав, та кого?<br />
Я плакав безпричинно:<br />
з’являвся то вогонь,<br />
то холод біло-синій…<br />
Хоч розрослася ти<br />
на ширину уяви,<br />
але із пустоти<br />
з’являвся сміх лукавий…<br />
Вуста — то тут, то там —<br />
спалахували й гасли…<br />
То жару пекота,<br />
то снігу білі пасма…<br />
Все вигадка, все — сон,<br />
і плач був нереальним:<br />
піски, Тутанхамон<br />
і спертий дух вокзальний…<br />
А навздогін вуста,<br />
Іудин поцілунок,<br />
і чаю гіркота,<br />
і простір рвався лунко.<br />
Вишневий ґлей сочивсь<br />
по тріщинах у часі:<br />
душею присмоливсь<br />
до тебе я, та в страсі<br />
рвонувся, поволік<br />
по рейках за собою<br />
наповнений засік<br />
вокзальною юрбою,<br />
що реготом зайшлась,<br />
глузуючи із мене:<br />
— То він долає час<br />
Тим потягом шаленим!<br />
Він кружеляє сам<br />
на колесі стрімкому:<br />
мелькоче тут і там<br />
у часі круговому.<br />
То біля пірамід,<br />
то в катакомбах Риму, —<br />
який сферичний світ,<br />
поза яким незримо<br />
існують вічно ті,<br />
хто серце поїть світлом,<br />
але шляхи круті,<br />
і зміни непомітні:<br />
то Рим, то Вавилон,<br />
то Карфаген безлюдний, —<br />
який солодкий сон,<br />
який він непробудний.<br />
Бо там камінням б’ють,<br />
там — стрілами, тут — шротом,<br />
і топлять в каламуть,<br />
і руки в’яжуть дротом.<br />
І ти при згубах скрізь<br />
була присутня, люба,<br />
я чув то холод сліз,<br />
то обпікали губи…<br />
І кликав — та кого?<br />
І плакав безпричинно.<br />
То схоплювавсь вогонь,<br />
то — холод біло-синій…<br />
І ти то тут, то там<br />
незримо і повсюди…<br />
То клятва на вустах,<br />
то поцілунок юди…<br />
І не збагну мети<br />
коловерті, всезнавче;<br />
тут чути сміх густий,<br />
а там хтось гірко плаче…<br />
По колу стрімголов<br />
мчу небом вертикально,<br />
кров відхлинає знов<br />
із мене в тінь недальну…<br />
І голос відхлина<br />
у клич, що зрів віками.<br />
Гукаю, та луна<br />
свистить слідком, мов камінь…<br />
Я ще хутчій кручу<br />
те колесо — до млості,<br />
і каменем лечу<br />
розпеченим<br />
крізь простір.<br />
Тікаю? Чи женусь?<br />
Гукаю? Чи зрікаюсь?<br />
Спинитися боюсь…<br />
Все сплю — не прокидаюсь…</p>

<div>




</div>

<p>***</p>

<div></div>