<strong>Осип Маковей – Брати</strong>
<p>В темних горах, при окопах, у болоті,<br />
там зійшлися два вояки по роботі.<br />
Не зійшлися, тільки впали край дороги,<br />
поранені: сей  — у плечі, той  — у ноги.</p>
<p>Один стогне: «Тату милий, мамо рідна!»<br />
Другий плаче: «Діти любі, жінко бідна!»<br />
Подивився сей на того довго, тихо,  —<br />
здивувала рідна мова, спільне лихо.</p>
<p>«Поможіть мені, земляче, рідний брате!<br />
Не по волі я загнався у Карпати…»<br />
«Я поможу, милий гостю з України!<br />
Чей по волі не бажав ти нам руїни!…»</p>
<p>Б’ють гармати на добраніч, стогнуть гори,<br />
Звір лісами утікає в темні звори*.<br />
Два вояки завивають свої рани,<br />
споминають і родину, і кайдани:</p>

<div>




</div>

<p>«От звела нас люта доля раз докупи,<br />
не у гості, тільки в полі, тут, де трупиHellip;<br />
Виріс, брате, я далеко  — у Полтаві,<br />
а загину у Карпатах на мураві…»</p>
<p>Другий каже: «Горе, брате, нам, нещасним,<br />
нашим людям, нашим нивам, горам красним,<br />
та найтяжче наше горе  — люта сила,<br />
що з братів та воріженьків поробила.</p>
<p>Та не плачмо, бо віджити ми ще годні;<br />
вилічимо свої рани і народні;<br />
кров пролита не пропаде, зродить нива  —<br />
буде, буде Україна ще щаслива!»</p>
<p><em>1914</em></p>
<p><em>*Звори яри, провалля.</em></p>

<div></div>