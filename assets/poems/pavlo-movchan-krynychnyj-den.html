<strong>Павло Мовчан – Криничний день </strong>
<p>Криничний день як для почину<br />
відкрив джерела ворухливі,<br />
і вісник сонячної зливи<br />
квапливо крила золотив.<br />
Поклавши відтінь самоти<br />
на тихе лоно полонини,<br />
світ прокинувсь:<br />
без дударів і без трембіт,<br />
лиш тихошепітний політ<br />
вірла, змалілого в краплину,<br />
і світло, світло без упину,<br />
і сонцеявлена людина,<br />
що творить собі інший світ.<br />
Біжать від неї у недеї,<br />
в провали, в хащі — хижаки,<br />
і смичуть олені з руки<br />
стеблини, як зелені шлеї.<br />
Відкритий погляд на всі боки,<br />
і обрій викругливсь в нулі,<br />
обручкою затис шпилі<br />
і людські помисли високі.<br />
Впаде співанка, як п’ятак,<br />
і піде в звори каруселить,<br />
удариться об ребра скелі,<br />
мов риба, спіймана у сак.<br />
Вівчар урочисто, мов жрець,<br />
з колиби вийде і погляне<br />
на руно золотих овець,<br />
що в небо котять валунами.<br />
І свіжоусто, мов ручай,<br />
флояра видмуха косицю,<br />
де буде росяна печаль<br />
живосріблясто ворушитись.<br />
А пес, наструнчений на лапах,<br />
проливши на траву язик,<br />
складе з дрібних пісенних крапель<br />
душі проясненої крик…<br />
Що то за день, де все відкрито,<br />
де видко плай до таємниць,<br />
де долілиць схилилось літо,<br />
п’ючи себе з мілких криниць?<br />
Що то за день, де все примітно<br />
і де розчулений граніт<br />
викочує суниці в світ,<br />
наповнені серпневим вітром?<br />
Невже позавтра буде так,<br />
Чи, може, все в другій обслоні?<br />
Дай, літо, глянуть на долоню,<br />
щоб вичитать таємний знак.</p>

<div>




</div>

<p>***</p>

<div></div>