<strong>Микола Руденко – Благання</strong>
<p>Лечу кудись орбітою земною.<br />
Люблю й ненавиджу усе земне…<br />
Не я пишу, а Слово пише мною —<br />
Воно вже вкрай заїздило мене.</p>
<p>Не інший хтось — мене загнало Слово<br />
Сюди, де дротом заткана нора.<br />
Благаю, всемогутній душолове,<br />
Пусти мене на волю —<br />
Вже пора!</p>
<p>Я звершив Боже і людське веління<br />
І вже чогось нового не скажу<br />
Із того, що майбутні покоління<br />
Як вирок покладуть на цю межу.</p>

<div>




</div>

<p>Я ще не долюбив жіночі руки<br />
І не дослухав пісню у гаю.<br />
А десь ростуть без дідуся онуки —<br />
Впусти їх, Боже, в бороду мою.</p>
<p>Я все сказав, нітрохи не збрехавши.<br />
Як я тебе ненавиджу, тюрма!<br />
Пусти мене — і я піду, як завше,<br />
Туди, де для очей<br />
Межі нема…</p>
<p>Та йдуть роки. І серед ночі знову<br />
Мене хтось будить поштовхом у бік.<br />
На кого верхи сіло віще Слово —<br />
Той, далебі,<br />
Пропащий чоловік.</p>
<p><em>13.01.1980</em></p>

<div></div>