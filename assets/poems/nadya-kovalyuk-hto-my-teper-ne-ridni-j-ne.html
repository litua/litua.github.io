Надя Ковалюк – Хто ми тепер? Не рідні й не чужі…<p>Хто ми тепер? Не рідні й не чужі,<br />
не стали ні коханцями, ні друзями,<br />
розпечені в палаючім вогні,<br />
і невимовним холодом застужені.<br />
Ми – тіні нездійснЕнних сподівань<br />
і два мости над річкою, розведені;<br />
ми – пелюстки розвіяних бажань,<br />
і дві весни, загублені у тЕрені.</p>
<p>Два божевілля, загнані в кути,<br />
і дві надії, до світання страчені…<br />
Де взяти сили і слова знайти,<br />
щоб все у цім житті набуло значення?<br />
Ми – сотні недосказаних тих слів,<br />
якими досягають люди істини,<br />
ми – перехрестя зустрічних шляхів,<br />
найближчі і найдовші в світі відстані.</p>

<div>




</div>

<p>Ми – почуття, що вирвані з душі,<br />
за нелюбов самотністю покарані,<br />
ми – у холоднім морі кораблі,<br />
що так і не знайшли своєї гавані…<br />
Ніхто ми в цім житті, уже ніхто,<br />
розлукою у нас серця помічені;<br />
нам з долею зіграти б у лото…<br />
Та жаль – робити ставки більше нІчим нам…</p>
<p>Ми так і не знайшли свого призначення…<br />
Ми стали тим, що зветься в світі втраченим…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>
<p></p>

<div></div>