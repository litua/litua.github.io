<strong>Іван Багряний – Гуляй-Поле</strong>
<p>Лежить Гуляй-Поле в крові і в сльозах,<br />
Потоптане, смертю розоране,<br />
В бомбових кратерах і черепах,<br />
В гільзах,<br />
В ожугах,<br />
В м’язах,<br />
В трісках…<br />
І навіть не крячуть ворони —</p>
<p>Жахаються круки, минають здаля, —<br />
Шкіриться жаско, смердить земля.</p>
<p>Смердить і душить фосфором і тротилом,<br />
Паленим м’ясом і динамітом…<br />
І вже не збагнеш тут, де ж було тіло?!<br />
Де були очі?! Де ж тут могили?!<br />
Де м а т е р і, а де д і т и!?</p>
<p>В смерчах землі, в гекатомбах руїн,<br />
В чорних роздзяплених кратерах<br />
Від дітей, від дрібних, тільки пил один…<br />
І не плаче мати, і не тужить дзвін,<br />
І ніхто вже їх не збиратиме.</p>
<p>Не пригорне їх вітер — лиш сажа сама.<br />
Брат брата не знайде, і сестер нема.<br />
І дітям уже матерів не знайти.<br />
І навіть не знати, де ж ставить хрести? —<br />
Піроксиліновий сморід і пил.<br />
Мільйони мерців обійшлись без могил.<br />
Розметані кості згниють без хреста…</p>
<p>Гей, ти ж, Земля моя золота!</p>
<p>Перед ким, перед чим завинила єси?<br />
І яких не кормила ще круків!?<br />
Та і хто не знущався з твоєї краси?!<br />
І яких бракувало ще Юдиних сил,<br />
Щоб і кості дідівські піднесли з могил<br />
Й перемішали<br />
З костями онуків?!</p>
<p>Мовчить Гуляй-Поле, мовчить Гуляй-Поле,<br />
Спалене хтивістю й зрадою Юдиною,<br />
І лежать його діти — лежать соколи…<br />
І ніхто не скаже ніколи-ніколи,<br />
Що й вони, що й вони ж були люди.</p>
<p>Гей, і були люди — горді орли!<br />
Тільки ж прості й не лукаві були.</p>
<p>О ви, що цей келих страшний піднесли,<br />
Чи самі ж ви його пили?!</p>
<p>Не тужить дівчина, не плаче сестра,<br />
І рук не ламає матуся стара, —<br />
Одплакали доста — не чути ніде.<br />
Ні вітер не віє, ні крук не паде.<br />
І пташка тужлива тікає також…</p>
<p>Гей, ти, Земле моя!<br />
За що ж!?</p>
<p>За те, що Ти дика була і плідна,<br />
Ясна, як червона калина,<br />
За те, що Ти сонцю близька і рідна<br />
І мила, як тая дівчина!<br />
За те, що Ти в злиднях росла, а цвіла!<br />
Що Волі вітчизною завжди була.<br />
Грімлива, співливая Земле моя! —</p>
<p>Хто ж розсудить!? Який судія!?</p>
<p>Мовчить Гуляй-Поле, жаске і руде.<br />
А стрілка помалу іде та й іде…</p>
<p>Хай іде. Хай стікає жалоби мить.<br />
Хай жахтить ця земля й мовчить.<br />
Нехай неминучість присуд веде.<br />
Хай стрілка до риски йде, —</p>
<p>Аж поки не стане на грані отій,<br />
Що стоїть Страшний Суд на ній,<br />
Аж поки не крикне хтось в мряці страшній<br />
Жаске й невблаганне — “СТІЙ!!!”</p>
<p>Схитнулись тумани, як фата-моргана.<br />
Хтось уже кличе. Десь уже манить…<br />
Вже вітер жалобу відбув, і встає,<br />
І хмару несе, як знамено своє.</p>
<p>Вже вітер шумитиь і полин гуде…<br />
…Хтось там понурний, мов тінь, іде, —<br />
Ступає задумливий і мовчазний<br />
В кереї своїй бойовій.</p>
<p>І кінь десь, засідланий, кований вже,<br />
Пряде одним вухом і тоскно ірже,<br />
І оком кривавим у ніч позира…<br />
То не тінь — то страшна мара.</p>
<p>Встає від розритих могил і руїн,<br />
Іде Гуляй-Поле — проходить один.<br />
Іде мовчазний і блідий, мов туман, —<br />
Г р і з н и й,<br />
с т р а ш н и й о т а м а н.</p>
<p>Іде отаман по руїнах, мов тінь.<br />
Ступа на уламках усіх поколінь.<br />
Над кратером чорним понуро стає.<br />
Рукою затримує серце своє.<br />
Торкає ногою три черепи він —<br />
І чорний,<br />
і жовтий,<br />
і білий один:<br />
…Прапрадід був,<br />
Прадід…<br />
І син…</p>
<p>Було Гуляй-Поле, було Гуляй-Поле! —<br />
Як буряне море, кипіло й гуло.<br />
Були в нього діти, гей, були соколи!<br />
І не було сили такої ніколи,<br />
Щоб скорило, щоб їх знесло.</p>
<p>Три черепи повні сирої землі…</p>

<div>




</div>

<p>Секунди біжать у їдучій імлі —<br />
Стрілка іде до своєї мети…<br />
Та ніщо не виповнює пустоти.</p>
<p>Марево блідне, хистке, як омана, —<br />
Фата-моргана, фата-моргана.</p>
<p>Вітер шумить. І полин гуде.<br />
І кінь ірже…<br />
Та ніхто не йде!<br />
Не чує ніхто і не бачить його,<br />
Мов немає р о д у т о г о!</p>
<p>Мов немає вже гордих,<br />
лиш ниці й покірні —<br />
Нікчемні пророки, і брехуни,<br />
Дрібненькі політики й говоруни,<br />
І паралітики… — лише вони —<br />
Продані, зраджені і невірні.</p>
<p>Меч не тримається в їхній руці,<br />
І переляк на лиці.</p>
<p>О, де Ти, Мужній, Простий і Великий —<br />
Благословенний на меч і бої!?!.<br />
Вибухають воплем, вибухають криком, __<br />
Ждуть Тебе сироти твої, й каліки,<br />
Й невідомщені малята твої!</p>
<p>Удар громами. Смерчем прийди.<br />
І поведи!<br />
І поведи…</p>
<p>О, де Ти, Грізний, Страшний, Непоборний!?<br />
Як Бог, Вогнеликий! Як земля, Чорний!<br />
Меч Правосуддя! Кара Господня! —<br />
Де ж Ти —<br />
М е с н и к у всенародний!?!</p>
<p>Безжалісний, і невблаганний,<br />
І безрозсудний, і предковічний.<br />
Із всіх жорстоких єдино правий!<br />
Страшний,<br />
Апокаліптичний!</p>
<p>Неповинная кров — клятьба Твоя.<br />
Ти — єдиний з усіх Судія.</p>
<p>Тінь Твоя ходить. Вітер гуде…</p>
<p>Іде по кістках він.<br />
Іде…<br />
Іде!!!<br />
(Стрілка доходить своєї межі). —<br />
Ходою тяжкою іде, мов чужий,</p>
<p>Вдивляється мовчки до серця свого,<br />
Дивиться вглиб — і не бачить його,<br />
В муках, в вогні обернулось в такий<br />
К а м і н ь<br />
Обсмалений і тяжкий.</p>
<p>Він виходить на дике бескиддя руїн.<br />
Мов чорний орел, позирає один.<br />
Вітер керею йому роздима…<br />
— Нема!.. Ще орлят нема…</p>
<p>Ще лежать між розритих дідівських могил.<br />
Ще ковтають глину, сльози і пил.<br />
Ще їх не окрилив відчай і гнів<br />
Для страшносудних боїв.</p>
<p>Келих не повен. Ще крапля паде.<br />
Ще стрілка до риски своєї іде…</p>
<p>Він пестить ефес і жде:</p>
<p>…Вам мало на світі сиріт і калік?!?<br />
Гряде ж<br />
М І Й!<br />
Р І К!!</p>
<p>І свисне Він так, що туман впаде.<br />
Застогне земля і загуде.<br />
Задвигтить Гуляй-Поле небачено ще.<br />
І — лявіна потече, —<br />
Невблаганна. Безодвічна.<br />
Страшна. Апокаліптична.</p>
<p>І приб’ють вони серце, мов стяг, на стовпі…<br />
І встануть каліки… І встануть сліпі…<br />
І кинуться юні… Мужні… Старі…<br />
І сестри зґвалтовані, і матері…</p>
<p>І дитя подаватиме кріс і набій<br />
В цей святий, страшносудний бій…</p>
<p>Прокотиться смерч.<br />
Й не поможе ні “Боже мій!”,<br />
І не врятує “Пробі” повалених ниць…<br />
Гей, відміряно ж буде та й мірою гожою!<br />
Загатяться кратери кістками ворожими,<br />
Черепами грабіжників і дітовбивць.</p>
<p>Над головами ґвалтівників і паскуд<br />
Довготерпеливі довершать С у д.</p>
<p>І розвіють пил. І розвіють прах<br />
І ляжуть самі на чужих кістках<br />
І вітер над ними, як щит, приб’є<br />
Як Меч Правосуддя — ім’я Т в о є.</p>
<p>Лежатимуть так, щоб колись розвісти.<br />
Лежатимуть всі. І над всіми — Ти<br />
І серце Твоє. І не візьме їх тлінь —<br />
Офіруваних<br />
В ім’я поколінь.</p>
<p>Пливтимуть світи мимо серця Твого<br />
Цвістиме чебрець. І не буде того,<br />
Хто б Тебе осудив за діла Твої, —<br />
Такого<br />
Нема судії!</p>
<p>А якщо десь є — убий і його!<br />
Щоб знав міру горя Твого.</p>
<p>Пливтимуть світи мимо серця Твого.<br />
Густиме над маками соняшний гонг.<br />
І густиме в віках Твоє ім’я —<br />
Єдиний, найбільший з усіх Судія!</p>
<p>Благословенний. Могутній, як ниви і синь.<br />
Вічний<br />
В с е р ц я х п о к о л і н ь!</p>
<p>Січень. 1944 р. Тернопіль.</p>

<div></div>