<strong>Микола Вінграновський – Сидів і довго думав над собою…</strong>
<p>Сидів і довго думав над собою<br />
Блакитний вечір вдома навесні,<br />
Тим часом як спливалася водою<br />
Його зоря на темному веслі.</p>
<p>Я не скажу, що я — оце той вечір<br />
В блакитнім одязі на зорях при воді…<br />
Важкий вогонь мої закутав плечі,<br />
Закутав так, що вже не рад собі…</p>

<div>




</div>

<p>Як ти летіла! як ти довго билась!<br />
Мала з малих, крилечечко із крил,<br />
Сама собі сама собою снилась<br />
До переджнив’я, груш і до могил.</p>
<p>Не треба вже нічого говорити.<br />
Твої уста цвітуть в устах моїх.<br />
І не зроню я слова, як з молитви,<br />
До тих любовей, де любов — ще гріх!</p>
<p><em>1976</em></p>

<div></div>