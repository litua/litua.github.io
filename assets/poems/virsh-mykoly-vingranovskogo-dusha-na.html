<strong>Микола Вінграновський – Душа наїлася, та бреше…</strong>
<p>Душа наїлася, та бреше.<br />
А бреше як! і те і се.<br />
Що вуж, мовляв, корову ссе,<br />
А відьма жінці косу чеше.</p>

<div>




</div>

<p>Мовляв, каміння — це вода.<br />
Нещастя — щастя. Радість — горе.<br />
Зажура — сміх. А сміх — біда.<br />
Зозуля — півень. Крапля — море.</p>
<p>Що бороною розум чеше<br />
Цей вічний час в ім’я доби…<br />
Душа наїлася та бреше.<br />
А бреше як, не доведи!..</p>
<p><em>1960</em></p>

<div></div>