<strong>Ліна Костенко – За чорно-синьою горою</strong>
<p>За чорно-синьою горою, на схилку радісного дня,<br />
Малює хмари пурпурові якесь веселе чортеня.</p>
<p>Зеленим пензликом тополі — кривенькі кігтики в крові.<br />
Пасуться коні нетипові у сутеніючій траві.</p>
<p>Долина з чашею туману, а далі схил і небосхил —<br />
Усе кургани та й кургани ще не заораних могил.</p>

<div>




</div>

<p>Так що ж ти, схоже на шуліку, у тебе вітер в голові,<br />
Малюєш обрій споконвіку такий червоний у крові?!</p>
<p>Вікам посивіли вже скроні, а все про волю не чувать.<br />
Порозпрягали хлопці коні та й полягали спочивать.</p>
<p>Чи так їм спиться непогано, що жоден встати ще не зміг?<br />
Пасуться коні під курганом, чекають вершників своїх.</p>
<p>автор: <a href="http://onlyart.org.ua/?page_id=5118"><strong>Ліна Костенко</strong></a></p>

<div></div>