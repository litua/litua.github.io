<strong>Микола Руденко – Чорні люди</strong>
<p>Вони ідуть з моїх дитячих снів<br />
З бензинками, натертими до блиску, —<br />
Ті чорні люди, друзі давніх днів,<br />
Що заглядали у мою колиску.</p>
<p>Ну, що ви нині знаєте про них?<br />
Не та земля і вже не ті забої…<br />
Та чорні люди з пагорбів курних<br />
Зовуть мене до висі голубої.</p>
<p>Вони десь там, бо на землі нема:<br />
Я обшукав її — немає, тату…<br />
Тож сни мої сьогодні недарма<br />
Вертають душу в материнську хату.</p>
<p>Ой. хато, хато,— глиняна нора.<br />
Вона була дірява та убога.<br />
І все ж вернутись нам туди пора:<br />
Там чорні люди думали про Бога.</p>
<p>Вам нині смішно? Робітничий клас,<br />
Революційна бойова закваска…</p>
<p>Все правильно…<br />
Але питаю вас:<br />
Де всі вони тепер?<br />
Скажіть, будь ласка.</p>
<p>Стара бензинко! Кості освіти<br />
Там, де траплялись каторжні привали:<br />
Їх вербували в шахти Воркути —<br />
Наганами у ліжках вербували.</p>
<p>Малеча розповзалась по кутках. —<br />
—Та-ту-у-сю! — ґелґотіло на світанні.<br />
А матері з бензинками в руках<br />
Оплакували подихи останні.</p>

<div>




</div>

<p>Напевне, Сталін гірко те зустрів —<br />
Він, кажуть, також знався із журбою.<br />
Та хто ж навчить старих професорів,<br />
Як обушки тримати у забої?</p>
<p>Іване, Карпе! Я вас добре знав —<br />
Моя матуся шила вам чумарки.<br />
Ніхто з вас нашу хату не минав,<br />
І часом не миналося без чарки.</p>
<p>Це ж ви останки батькові святі,<br />
Внесли у дім на материнську плахту.<br />
Поліг би й він у вічній мерзлоті,<br />
Якби раніше не ковтнула шахта…</p>
<p>Тож як повірити, що їх нема?<br />
Виходить, революція померла:<br />
Від неї залишилася тюрма.<br />
Та ще могили. Та гарматні жерла.</p>
<p>О ні, не вірно! В тиші голубій;<br />
Вони виходять на стару дорогу—<br />
Вертаються у батьківський забій,<br />
Щоб разом з нами помолитись Богу.</p>
<p>Не тим іконам, що висять в кутку,<br />
І, може, не Мойсею, не Христові,<br />
А Сонцю й зорям та молодику,<br />
Якого ми вже засмітить готові.</p>
<p>Ідуть із Воркути, із Колими<br />
Вугільно-чорні, невмирущі люди.<br />
І їм повинні звітувати ми<br />
За те, що є…</p>
<p>За те, що завтра буде</p>
<p>Їх не спинить чиновницьким перстом,<br />
Бо це брати лиш зодчому й поету.<br />
Залізним кайлом, як святим хрестом,<br />
Вони освячують стару планету.</p>
<p><em>15.11.1974</em></p>

<div></div>