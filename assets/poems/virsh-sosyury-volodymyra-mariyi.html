<strong>Володимир Сосюра – Марії</strong>
<p>Якби помножити любов усіх людей,<br />
ту, що була, що є й що потім буде,<br />
то буде ніч. Моя ж любов — як день,<br />
не знають ще чуття такого люди.</p>
<p>Якби зібрати з неба всі зірки<br />
і всі сонця з усіх небес на світі, —<br />
моя любов горітиме яркіш<br />
за всі сонця, на тисячі століттів.</p>
<p>Якби зірвать квітки з усіх планет,<br />
що вітер їх під зорями колише, —<br />
моя любов пахтітиме міцніше<br />
над квіти всі, крізь років вічний лет.</p>

<div>




</div>

<p>Якби зібрать красунь усіх віків,<br />
повз мене хай ідуть вони без краю, —<br />
Марії я на них не проміняю,<br />
ні одній з них не вклониться мій спів.</p>
<p>Хай очі їх зіллються в зір один,<br />
і в серце зір цей буде хай світити, —<br />
зачарувать мене не зможе він —<br />
твоїх очей йому не замінити.</p>
<p>З яких зірок злетіла ти сюди,<br />
така ясна, що спів про тебе лине?<br />
Світи ж мені, світи мені завжди,<br />
над зорі всі, зоря моя єдина!</p>

<div></div>