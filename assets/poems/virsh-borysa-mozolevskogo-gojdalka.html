<strong>Мозолевський Борис – Гойдалка</strong>
<p>А день стояв у просині,<br />
Осінніх повен чар.<br />
І гойдалка під соснами<br />
Злітала вище хмар.<br />
Злітала, потім падала,<br />
І знову — догори!<br />
Край берега опалово<br />
Палали явори.<br />
І ти за тими злетами<br />
Була, як птах, сама.<br />
А за осіннім плетивом<br />
Вже ткалася зима.<br />
Якими йти ще сходами,<br />
Навстріч яким вітрам?..<br />
Життя гойдало гойдалку<br />
Від радощів до драм.</p>

<div></div>