<strong>Осип Маковей – Ти — як сон…</strong>
<p>Ти  — як сон, ти  — як весняна казочка,<br />
Бо ти й казка моєї сумної душі,<br />
Що до мене часом прилетиш, мов та пташечка<br />
І щебечеш мені у вечірній тиші.</p>
<p>Я тебе так люблю, моя мріє вечірняя,<br />
Осолоди життя і кринице краси,<br />
І бажаю тебе, моя любочко вірная,<br />
Як бажає потоптана травка роси.</p>

<div>




</div>

<p>Приходи ти до мене щодня так тихесенько,<br />
Як той запах квіток, що із вітром летить,<br />
І співай мені все свою пісню милесенько<br />
І пести, як дитина старого пестить.</p>
<p>І закрий мені очі рукою маленькою,<br />
Нехай я на минуле життя не дивлюсь<br />
І, втомившись журбою тяжкою-гіркенькою,<br />
У просторах незнаних світів загублюсь.</p>

<div></div>