<strong>Тодось Осьмачка – Забутий</strong>
<p>Тин із пожеж на захід упав,<br />
сонце вдавив у степи…<br />
там під житами козак умирав,<br />
кров його в землю текла крізь піски.</p>
<p>З паном не бився козак за жупан,<br />
тяжко з ним бився за волю в степу:<br />
пояс червоний йому розірвавсь<br />
гострим багнетом,<br />
де ниви ростуть.</p>
<p>Журиться жито, схилившись у луг:<br />
колос, мов камінь, втопило в туман;<br />
вовк на могилі зайнявсь і потух —<br />
зуби за лісом сховав…</p>

<div>




</div>

<p>Кров попід степом до гір дотекла<br />
в горах пробила між скелями хід…<br />
Яром прорила рови до села —<br />
хату підмила вдові.</p>
<p>Сніп розірвала вдова у дворі —<br />
кров її сина курить…<br />
Він розколовсь на колосся вдові<br />
й нині без вітру в току шелестить.</p>
<p>Ліс нахилив свої списи на схід:<br />
довгі у сонці кінці розпіка;<br />
вовк у степу на забитого зліг,<br />
зуби до сонця в крові підійма!</p>
<p><em>1923 р.</em></p>

<div></div>