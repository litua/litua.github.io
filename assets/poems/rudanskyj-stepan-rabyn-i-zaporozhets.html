<strong>Руданський Степан – Рабин і запорожець</strong>
<p>Читав рабин свої книги<br />
Двадцять і сім років,<br />
Перечитав всіх талмудів<br />
І усіх пророків…</p>
<p>Читав двадцять і сім років,<br />
Ні з ким ані слова!..<br />
З ним не сміла говорити<br />
Й сама рабинова.</p>
<p>І чи то він свою мову<br />
За той час забувся,<br />
Чи з великої науки<br />
З розуму схибнувся,</p>
<p>А як вийшов уже на світ<br />
Жидову учити,<br />
Він зачав уже на мигах<br />
З нею говорити!..</p>
<p>Чудуються, дивуються<br />
Жиди бородаті —<br />
І давай по цілім світі<br />
Гонців розсилати!</p>
<p>Ганяються гонці всюди,<br />
Мудрих зволікають;<br />
Та щось мови його й мудрі<br />
Не дуже втинають.</p>
<p>Але іде запорожець<br />
Та й почав питати:<br />
«А що у вас, жиденята,<br />
Доброго чувати?..»</p>
<p>Жиди й кажуть козакові:<br />
«Таке й таке діло!..»<br />
«Ет! Дурні ви, жиденята! —<br />
Козак каже сміло.—</p>
<p>А скажіть-но,— каже,— тому<br />
Величному пану,<br />
Що я із ним хоть і зараз<br />
До розмови стану!..»</p>
<p>Пішли жиди до рабина,<br />
Разом повклякали,<br />
Доткнулися його капців,<br />
З страхом запитали,</p>
<p>Чи звелить він козакові<br />
Мовити з собою…<br />
Рабин тільки подивився,<br />
Махнув бородою…</p>
<p>І вернулись жиденята<br />
Козака просити,<br />
Щоби козак із рабином<br />
Ішов говорити…</p>
<p>Прийшов козак, поклонився,<br />
Рабина вітає…<br />
Але рабин встає з крісла,<br />
Палець наставляє…</p>
<p>Наставляє — біс то знає,<br />
Чого рабин хоче!..<br />
Але козак йому сунув<br />
Аж два перед очі!..</p>
<p>Кивнув рабин головою,<br />
Махнув бородою;<br />
Показує йому вгору<br />
Правою рукою!..</p>

<div>




</div>

<p>«Він угору! Тра донизу!» —<br />
Козак розважає<br />
І нагнувся і рукою<br />
В землю утикає!..</p>
<p>Махнув рабин головою,<br />
Подивився всюди<br />
І складає собі руки<br />
Наохрест на груди!..</p>
<p>Тогді козак приступився —<br />
Як заїде в пику!..<br />
Ціле місто зворухнулось<br />
З галасу та крику!..</p>
<p>Але рабин знов спокійно<br />
Махнув бородою!<br />
Поклонився козакові,<br />
Пішов з жидовою.</p>
<p>Приступили жиденята,<br />
Рабина питали:<br />
«Що пан рабин з запорожцем<br />
Розмовляти мали?»</p>
<p>І сів рабин коло школи<br />
Та й став говорити:<br />
«Я питався: хто б тебе мав<br />
Такий сотворити?..»</p>
<p>А він мало так казати:<br />
«Що питати много?<br />
Той мене мав сотворити,<br />
Хто тебе самого!..»</p>
<p>Я, герехт! Що правда, правда!<br />
Я ще був питати:<br />
Хто б то був, що мав над нами<br />
Небо збудувати?</p>
<p>А воно пак так розумно<br />
Мені відказало:<br />
«Той і небо, хто і землю<br />
Сотворити мало!..»</p>
<p>Я ще був йому казати,<br />
Що бог не гнівливий,<br />
А воно мені сказало,<br />
Що і справедливий!..»</p>
<p>Підступили й наші люди,<br />
Козака питали:<br />
« А що то ви із рабином<br />
Розмовляти мали?..»</p>
<p>«А що ж, люди? Та жид жидом!<br />
Я лиш показався,<br />
А він пальцем вже до ока<br />
Мені добирався…</p>
<p>Та мене-то не схитрити,<br />
Знаю чого хоче,<br />
Та йому аж два козацьких<br />
Сунув перед очі!..</p>
<p>Видить рабин — не злякає!<br />
«Повішаю!» — каже.<br />
А я тебе, йому кажу,<br />
Закопаю, враже!</p>
<p>А він каже: «Зв’яжу руки!»<br />
Чи чули огиду?..<br />
А я його за то в пику:<br />
«Брешеш, скурвий жиду!..»</p>

<div></div>