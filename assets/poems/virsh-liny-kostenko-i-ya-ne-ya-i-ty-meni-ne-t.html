<strong>Ліна Костенко –  І я не я, і ти мені не ти</strong>
<p>І я не я, і ти мені не ти.<br />
Скриплять садів напнуті сухожилля.<br />
Десь грає ніч на скринці самоти.<br />
Десь виє вовк по нотах божевілля.<br />
Бере голодну тугу — як з ножа.<br />
Дзвенять світів обледенілі дзбани.<br />
І виє вовк. І вулиця чужа<br />
в замет сміється чорними зубами.<br />
І виє вовк, ночей моїх соліст…<br />
Заклацав холод іклами бурульок.<br />
Вповзає вовк і тягне мерзлий хвіст,<br />
в сузір’ї Риб вловивши кілька тюльок.<br />
Ти, вовче, сядь. Ти на порозі ляж.<br />
Ти розкажи свою пригоду вовчу.<br />
А смушки скинь. Навіщо камуфляж?<br />
Ти краще вий. А я собі помовчу.<br />
Погрійся тут, моя нічна мано,<br />
хоч ми із казки вибули за віком,<br />
аж поки ранок в чорне доміно<br />
зіграє з нами вогниками вікон.<br />
аж поки сонце перепалить пруг<br />
і сплачуть пітьму стріхи тонкосльозі…<br />
Лежить овеча шкура завірюх…<br />
І скімлить пес розумний на порозі…</p>

<div></div>