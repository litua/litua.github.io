<strong>Микола Руденко – Калюжа на кризі</strong>
<p>Калюжо з кригою на дні,<br />
З малим окрайцем неба!<br />
Авжеж не море…<br />
Та мені<br />
Так легко біля тебе.</p>
<p>Щось рідне є в твоїй душі,<br />
В оцих рухливих колах —<br />
Чи вмерзлі в кригу комиші,<br />
Чи тіні кленів голих;</p>
<p>Чи сонні риб’ячі світи<br />
Десь глибоко–глибоко…<br />
Озерце миле! Чимось ти<br />
Скидаєшся на око.</p>

<div>




</div>

<p>У занебесний край здаля,<br />
З–за ґрат в’язничних наче,<br />
Тобою дивиться Земля,<br />
Тобою, грішна, плаче.</p>
<p>Хоч ти іще не течія,<br />
Та я вже маю весла,<br />
Бо ти —<br />
поезія моя,<br />
Що тільки нині скресла.</p>
<p>Відлига це, чи то весна<br />
У повній силі й моці?..<br />
А крига проступає з дна,<br />
Немов більмо на оці.</p>
<p><em>14.02.1974</em></p>

<div></div>