<strong>Микола Руденко – Моє царювання</strong>
<p>Караюся змалку: чому я такий?<br />
Навчитися б те говорити, що треба,<br />
Заради домівки, де хлібець легкий,<br />
Де падає манна з ласкавого неба.</p>
<p>Мій спокій беріг би червоний квиток,<br />
До мене б горнулися діти й онуки.<br />
І мав би на старість почесний куток —<br />
Не табірні нари,<br />
Не карцерні муки.</p>
<p>Та все ж, коли час мій земний промине,<br />
Ви, друзі, підносячи келих недільний,<br />
Ніколи не смійте жаліти мене —<br />
Бо, може, лиш я<br />
Був по–справжньому вільний.</p>

<div>




</div>

<p>Хай тіло за муром —<br />
Та вільна душа<br />
В глибинах зорі догостьовує радо;<br />
Чи, може, на Хортиці серед коша<br />
Статечно чекає козацької ради.</p>
<p>Мурашник для мене державою був —<br />
Я бачив, як зводились там Парфенони.<br />
Я в Слові свої володіння здобув —<br />
У Всесвіті–Слові, де Божі закони.</p>
<p>Комфорти і статки не ваблять мене,<br />
Не прагну за стіл з можновладцями сісти:<br />
В земної людини життя лиш одне —<br />
Як легко пропити його і проїсти!</p>
<p>Не марив я, ні, родовитим гербом<br />
Монарха, який з неживими вустами<br />
На троні себе почуває рабом —<br />
Та я царював над світами.</p>
<p><em>27.11.1979</em></p>

<div></div>