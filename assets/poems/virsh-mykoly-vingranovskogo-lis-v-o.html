<strong>Микола Вінграновський – Ліс в осені стояв</strong>
<p>Ліс в осені стояв. Дивився на райцентр.<br />
Смолою синьою перекипало літо,<br />
І дихала земля з прив’ялених люцерн,<br />
Прощався з літом джміль, марудив розджмеліто,<br />
Дивився вовком, вовком і літав,<br />
Валив крилом комбайни й елеватор:</p>
<p>Ну як це так, було одне — й забрати?<br />
Було джмеленьке — і забрати раптом,<br />
А я ж то я — один я у літах!..<br />
Це — кавуни! Усі вони такі!<br />
Свої рябі погладжують пузища<br />
І рябо дивляться, рябі, на літаки,<br />
І в літаків пузище — тільки вище!..<br />
Квасоля — ні. Своїм квасольним днем<br />
Мовчить, та в’ється, й вив’ється на плітті…<br />
А кавуни — вони такі здавен:<br />
До літа допадуться і — по літі!</p>

<div>




</div>

<p>Ліс в осені стояв. Дивився на райцентр.<br />
Очима синіми вже золотіло літо,<br />
І дихала земля з холонучих люцерн<br />
Притихлим пізнім кавуновим квітом.</p>
<p>Стояв, ходив, лежав осінній щем,<br />
Щеміло серце по усіх усюдах,<br />
І обнімались — при базарі й людях —<br />
До шиї шия — соняшник з конем.</p>
<p><em>1983</em></p>

<div></div>