<strong>Павло Мовчан – Спогад про війну </strong>
<p>Спраглі очі відкривають день.<br />
Зелений простір і вервечка птахів,<br />
а попереду білий метелик стелі.<br />
Брате!<br />
Сьогоднішній вітер приніс пам’ять про тебе —<br />
з якого поля?<br />
Водить мати по грядці скруху:<br />
щось не сходить пісок вже тридцяту весну…<br />
Золотий молочай<br />
гріє стежку далеку,<br />
спучнявіла вода у відрі по вінця —<br />
а тебе немає!<br />
Лиш побрижена шибка<br />
цідить світло, як сито,<br />
пересохла мостина — для крику твойого —<br />
зойкне, ох і зойкне під чужою стопою.<br />
І треба ступать мені вдвічі твердіше,<br />
вдвічі міцніше в’язати вузли,<br />
двічі шляхи переходить — за тебе і себе.<br />
Двічі мужнішим, брате!</p>

<div>




</div>

<p>***</p>

<div></div>