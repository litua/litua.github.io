<strong>Микола Руденко – Дубовий листок</strong>
<p>Пригадалось мені: горілиць між трави<br />
Я лежав і вдивлявся у хмари імлисті.<br />
Раптом західний промінь торкнувсь<br />
голови<br />
Загойдалося сонце в дубовому листі.</p>
<p>Промінь висвітив озеро, де сазани,<br />
Мов двосічні мечі, лискотять під вербою;<br />
Де повалені в воду старі ясени<br />
Переховують сивих бобрів під собою.</p>
<p>А просвічений наскрізь листок затремтів, —<br />
Мов боявся за власну оголену душу…<br />
Я неначе заглянув до інших світів, —<br />
Я тепер їхню сутність осмислити мушу.</p>
<p>Справді: наче нічого й не сталось, але<br />
Щось незвичне у серці моїм відбулося.<br />
Світ відверто ділився на добре і зле,<br />
Щоб зловити мене й посріблити волосся.</p>

<div>




</div>

<p>Ніби я — це потрійна істота, яка<br />
Одночасно живе<br />
В небі й жилах дубових.<br />
Ну а той, хто вдивлявся в будову листка —<br />
Генетична причуда з каналів спадкових.</p>
<p>Суміш світла і темряви. Піна світань,<br />
Що дістала у спадщину мозок і руки.<br />
І тепер нагромаджує безліч питань<br />
Для науки. Чи то для солодкої муки.</p>
<p>Це ударила мить, що міняє світи, —<br />
Та не ззовні, а в надрах духовних, в людині.<br />
Не згубити б її — в той куток донести,<br />
Про який я нічого не відаю нині.</p>
<p>Озовись, де ти є — мій останній куток?<br />
Там паркет чи притрушена зіллям долівка?..<br />
Б’ється, б’ється об серце дубовий листок —<br />
Моя щедра, і, може, остання домівка.</p>
<p><em>28.11.1979</em></p>

<div></div>