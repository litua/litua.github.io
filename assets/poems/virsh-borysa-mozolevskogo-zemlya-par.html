<strong>Мозолевський Борис – Земля Парфена Гречаного</strong>
<p><em>М. Вінграновському</em></p>
<p>Із-за Голти, із-за Балти, із-за Кодими,<br />
Із-за того, що й на світі не було,<br />
На світанку білі олені виходили,<br />
Мовчки поглядали на село.</p>
<p>А в траві, в причаєних гніздечках,<br />
Тихо посміхаючись собі,<br />
Спали в жовтих цяточках яєчка,<br />
Наче літнє небо, голубі.</p>

<div>




</div>

<p>Можна було спати коло тітки<br />
Чи, легенько відштовхнувшись від землі,<br />
Знятися собі та й полетіти<br />
Понад всі тривоги і жалі.</p>
<p>Десь блукали степом сіроманці,<br />
Цуценятко гавкало руде.<br />
Білий хлопчик у блакитній майці<br />
Ще й не знав, що голову складе…</p>

<div></div>