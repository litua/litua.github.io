<strong>Іван Франко – Човен</strong>
<p>Хвиля радісно плюскоче та леститься до човна,<br />
Мов дитя, цікава, шепче і розпитує вона:<br />
«Хто ти, човне? Що ти, човне? Відки і куди пливеш?<br />
І за чим туди шукаєш? Що пробув? Чого ще ждеш?»<br />
І повзе ліниво човен, і воркоче, і бурчить:<br />
«Відки взявся я – не знаю; чим прийдеться закінчить<br />
Біг мій вічний – тож не знаю. Хвиля носить, буря рве,<br />
Скали грозять, надять-просять к собі береги мене.<br />
Хвилі – то життя, то гріб мій, пестощі і смерть моя;<br />
Понад власним гробом вічно ховзаюсь тривожно я.<br />
Поти лиш живу правдиво, поки гріб той підо мнов:<br />
Вітер гонить, хвиля ломить – і я вже на дно пішов.<br />
Що ж тут думать, що тужити, що питатися про ціль?<br />
Нині жити, завтра гнити, нині страх, а завтра біль<br />
Кажуть, що природа-мати нас держить, як їй там тре,<br />
А в кінці мене цілого знов для себе відбере.<br />
Що ж тут думати? Тримає, то тримає, а візьме,<br />
То візьме – ні в сім, ні в тому не питатиме мене.<br />
Непогідний, несвобідний день мій, вік мій: жий чи гинь –<br />
Все одно! Шукати цілі? Вік борись, плисти не кинь!»<br />
Хвиля весело плюскоче та леститься до човна,<br />
Ніжна, мов дитина, шепче і пришіптує вона:<br />
«Човне-брате, втіх шукати серед смерті, верх могил –<br />
Се ж не горе! Глянь на море, кілько тут несесь вітрил!<br />
Не один втонув тут човен, та не кождий же втонув;<br />
Хоч би й дев’ять не вернуло, то десятий повернув<br />
І дійшов же до пристані. Та ніде той не дійде,<br />
Хто не має цілі. Човне, як пливеш, то знай же, де!<br />
Таж не все бурхає море, тихеє бува частіш.<br />
Таж і в бурю не всі човни гинуть – тим ся ти потіш!<br />
А хто знає, може, в бурю іменно спасешся ти?<br />
Може, іменно тобі ся вдасть до цілі доплисти!»</p>

<div>




</div>

<p>Стрий, 13 іюня 1880</p>

<div></div>