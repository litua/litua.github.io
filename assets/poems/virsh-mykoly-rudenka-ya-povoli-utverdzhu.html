<strong>Микола Руденко – Я поволі утверджуюсь в істині…</strong>
<p>Я поволі утверджуюсь в істині:<br />
Грає нами чиясь рука.<br />
Знову хтось переплутує відстані<br />
Із майстерністю павука.</p>
<p>Ніби справді над небосхилами<br />
Павутина висить нежива —<br />
І такими стають безсилими<br />
В простір викинуті слова.</p>

<div>




</div>

<p>Навіть сонце, в яке я вірую,<br />
Павутини не прогребе.<br />
І повзе холодок попід шкірою —<br />
Наче знову я втратив тебе.</p>
<p>Завмираю, зітхаючи: важко як!<br />
Через відстані бачу, як ти<br />
Б’єшся в пастці відважною<br />
пташкою<br />
Але чим тобі допомогти?</p>
<p>Тугу в серці моєму не змірити.<br />
Римам теж не здолати її…<br />
Залишається тільки вірити:<br />
Вірю, ластівко, в крила твої.</p>
<p><em>12.04.1978</em></p>

<div></div>