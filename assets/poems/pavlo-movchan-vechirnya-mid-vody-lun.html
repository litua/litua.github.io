<strong>Павло Мовчан – “Вечірня мідь води лункої…” </strong>
<p>Вечірня мідь води лункої<br />
повітря плющила тверде,<br />
і хвилями мінився колір —<br />
на золоте і молоде.<br />
І чайка з кратера блакиті<br />
випурхувала камінцем,<br />
повітря тріскалось щомиті<br />
і шилось на руці рубцем.<br />
Скотились крапельки пташині,<br />
неначе краплі дощові<br />
із роговиці… Світ відлинув,<br />
і день сховавсь у рукаві.<br />
Слух загострився, наче голка,<br />
і раптом тишу проколов,<br />
і, повен мідяних осколків,<br />
я задзвенів і слухав знов,<br />
як рветься тонко позолота,<br />
від сплесків тріскається мідь:<br />
гримить то радість, то скорбота,<br />
щоб міг, печалячись, радіть…</p>

<div>




</div>

<p>***</p>

<div></div>