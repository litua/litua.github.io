Юрій Андрухович – Зміна декорацій<p>У приміщенні церкви відкрито вокзал:<br />
почекальні, лампади, ікони, кабіни.<br />
Перелюднені хори гудуть, мов казан,<br />
a в касирок вуста, як фальшиві рубіни.<br />
Туалети і фрески. Колишня зоря<br />
закотилась у тлін, мов Марія у чорнім.<br />
Відчиняєш, як двері, врата вівтаря —<br />
і виходиш, і ходиш по першій платформі.</p>
<p>А на ній — протяги, паротяги. Свічок<br />
пересохлі світла, як пісні на бенкеті.<br />
Облягаєм вагон. І свистить у сюрчок<br />
пролетарський пророк у червонім кашкеті.</p>
<p>У приміщенні школи відкрито готель:<br />
там завжди хтось із кимсь укладається спати.<br />
Сталактити волого пульсують зі стель,<br />
старшокласниці прагнуть солодкої вати<br />
і, сплітаючи русла заламаних рук,<br />
опановують суть природничих наук.</p>

<div>




</div>

<p>У приміщенні замку відкрито шпиталь:<br />
там гуляє лицарство в потертих піжамах,<br />
мов побите вогнем чи познімане з паль,<br />
і діагноз готують на них, ніби замах.<br />
Адже в кожній з нічних півосвітлених веж<br />
їх лікують від стиду. І цвяхами теж.</p>
<p>У приміщенні цирку відкрито завод:<br />
там летить над верстатами гордий народ<br />
у блискучому гримі — від вуха до вуха.</p>
<p>У приміщенні неба відкрита тюрма.<br />
У приміщенні тіла відкрита пітьма.<br />
У приміщенні духа відкрита розруха.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>