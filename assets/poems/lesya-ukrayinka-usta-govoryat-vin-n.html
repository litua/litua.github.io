<strong>Леся Українка – «Уста говорять: «він навіки згинув!…» </strong>
<p>Уста говорять: «він навіки згинув!»<br />
А серце каже: «ні, він не покинув!»<br />
Ти чуєш, як бринить струна якась тремтяча?<br />
Тремтить-бринить, немов сльоза гаряча,<br />
Тут в глибині і б’ється враз зі мною:<br />
«Я тут, я завжди тут, я все з тобою!»</p>
<p>Так завжди, чи в піснях забути хочу муку,<br />
Чи хто мені стискає дружньо руку,<br />
Чи любая розмова з ким ведеться,<br />
Чи поцілунок на устах озветься,<br />
Струна бринить лагідною луною:<br />
«Я тут, я завжди тут, я все з тобою!»</p>

<div>




</div>

<p>Чи я спущусь в безодні мрій таємні,<br />
Де постаті леліють ясні й темні,<br />
Незнані й знані, і наводять чари,<br />
І душу опановують примари,<br />
А голос твій бринить, співа з журбою:<br />
«Я тут, я завжди тут, я все з тобою!»</p>
<p>Чи сон мені склепить помалу вії,<br />
Покриє очі втомлені від мрії,<br />
Та крізь важкі, ворожії сновиддя<br />
Я чую голос любого привиддя,<br />
Бринить тужливо з дивною журбою:<br />
«Я тут, я завжди тут, я все з тобою!»</p>
<p>І кожний раз, як стане він бриніти,<br />
Тремтять в моєму серці тії квіти,<br />
Що ти не міг їх за життя зірвати,<br />
Що ти не хтів їх у труну сховати,<br />
Тремтять і промовляють враз зо мною:<br />
«Тебе нема, але я все з тобою!»</p>
<p>Kimpolung, 7.06.1901</p>

<div></div>