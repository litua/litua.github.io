<strong>Іван Франко – Товаришам</strong>
<p>І вас зі своїх зборів проженуть<br />
Старих порядків лицарі гордії,<br />
Ім’я і діла ваші прокленуть<br />
І крикнуть: «Зрада! Пагубнії мрії!»<br />
І вашу добру славу оплюють<br />
Брехнею, й вас полічать між злодії,<br />
Отрутою, замучених, напоять,<br />
Надії ясні жовчею затроять.<br />
На суд потягнуть вас, начинять вами<br />
Всі тюрми, все покличуть проти вас –<br />
Людей і бога. Ділом і словами<br />
Не проминуть ранити раз у раз<br />
М’якеє серце ваше, мов тернами.<br />
Подумаєш: «Отак жить!» – і не раз,<br />
Самому страшно, защемить у груди…<br />
Чи ж так живуть з людьми-братами люди?<br />
Не так повинні! Щоб не так жили,<br />
Щоб брата і в найменшому пізнали,<br />
За те якраз до бою ви пішли,<br />
На поклик правди проти брехні стали…<br />
Борітеся! Терпіть! По всій земли<br />
Рівняйте стежку правді! Де застали<br />
Лиш гложжя, терня, там по вас нехай<br />
Зазеленіє жито, наче гай!</p>

<div>




</div>

<p>19 апреля 1880</p>

<div></div>