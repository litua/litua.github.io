<strong>Микола Руденко – Хтось жорстокий, невидимий ребра розгорне…</strong>
<p>Хтось жорстокий, невидимий ребра<br />
розгорне<br />
І намацає серце, і душу мою<br />
Непоквапно штовхає у полум’я чорне,<br />
І гойдає чи в пеклі, чи десь у раю.</p>
<p>А відпустить — і знов я навчаюсь любити<br />
Кожну квітку у полі і кожне стебло.<br />
Ніби заново треба творити, ліпити<br />
Все в самому собі —<br />
Бо мене не було.</p>

<div>




</div>

<p>Ніби де народитись — залежить від мене:<br />
Чи отут, чи пірнути в століття старі.<br />
Ніби ковані сосни і різьблені клени —<br />
Це було вже колись на далекій зорі.</p>
<p>І усе, що зумів я в світах перейняти,<br />
По-земному буденне й на диво просте:<br />
Не мудріша зоря від живого зерняти,<br />
Бо усе від одного коріння росте.</p>
<p>Бо немає в матерії іншого вміння —<br />
Є лиш форм та можливостей зоряна гра.<br />
Сенс у тому лише, щоб пізнати коріння.<br />
А пізнав, то уже й помирати пора.</p>

<div></div>