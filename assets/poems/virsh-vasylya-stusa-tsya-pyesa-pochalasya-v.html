<strong>Василь Стус – Ця п’єса почалася вже давно…</strong>
<p>Ця п’єса почалася вже давно,<br />
I лиш тепер збагнув я: то вистава,<br />
де кожен, власну сутнiсть загубивши,<br />
i дивиться, i грає. Не живе.<br />
Отож менi найщасливiша роль<br />
дiсталася в цiй незнайомiй п’єсi,<br />
в якiй я слова жодного не вчив<br />
(сувора таємниця). Автор теж<br />
лишається iнкогнiто. Актори<br />
чи є чи нi — не знаю. Монолог?<br />
Але без слiв? Бо промовляють жести<br />
непевнi. Що то — сон ачи ява?<br />
Чи химороднi вигадки каббали?<br />
Чи маячня i тiльки?<br />
Стежу оком<br />
за тим, що наш глухонiмий суфлер<br />
показує на мигах. Не збагну я:<br />
захочу стати — вiн накаже: йди,<br />
а йти почну — примушує стояти,<br />
у обрiй декорований вдивляюсь —<br />
велить склепити очi. Мружусь — вiн:<br />
у свiтле майбуття своє вглядайся.<br />
Сiдаю — каже, встань. Отетерiлий,<br />
вирiшую: найщасливiша роль<br />
дiсталась iншому комусь. Ти граєш<br />
несповна розуму.<br />
Й одразу входжу в роль,<br />
загравши навпаки. Менi б смiятись —<br />
я плачу. Груди розпирає гнiв<br />
(маленьке перебiльшення: сновиди<br />
навiки врiвноваженi в чуттях) —<br />
а я радiю. Рушив катафалк —<br />
а я втiшаюсь. Вилiзши на повiз,<br />
шаленствую: хай славиться життя.<br />
Захоплений суфлер не сходить з дива<br />
i тiльки пiдбадьорює: вiват.<br />
Поскрипують стiльцi в порожнiй залi,<br />
єдинi глядачi цiєї сцени,<br />
i мудро так вглядаються крiзь мене<br />
у порожнечу, видну тiльки їм.</p>
<p>Так голова болить. I так нестерпно<br />
прожекторна освiтлює пiтьму,<br />
неначе тьмавий зал перетворився<br />
на снiп вогню пекельного.<br />
Суфлер<br />
наказує нарештi зупинитись.<br />
I я вганяюся з розгону в зал.<br />
I все. Скiнчилося. Вистава щезла.<br />
Завiса впала. Я вже не актор —<br />
глядач. А скiльки покотом у залi<br />
лежить живих мерцiв, старих акторiв,<br />
обпалених огнем шалених рамп.<br />
I всi вони до мене простягають<br />
осклiлi руки:<br />
— О, щасливий Йорику,<br />
твiй номер тут сто тридцять п’ять. По ньому<br />
шукай подушку, ковдру i матрац,<br />
I можеш спочивати, скiльки хочеш.<br />
Тут час стоiть. Тут роки не минають.<br />
Бо тут життя — з обiрваним кiнцем,<br />
як у виставi. Тiльки є початок.<br />
Кiнця ж нема.<br />
— Як ця вистава зветься?<br />
— Щасливий Йорик.<br />
— Тобто, я герой,<br />
як кажуть заголовний?<br />
— Був героєм,<br />
тепер — скiнчилося.<br />
Ми теж колись  б у л и.<br />
— А що за п’єса?<br />
— Варiант удатний<br />
давно вже призабутого Шекспiра,<br />
її створив славетний драматург.<br />
— А як його на прiзвище?<br />
— Нема в нас прiзвища.<br />
— То як же так?<br />
— Iм’я годиться тiльки тим,<br />
котрi iснують.<br />
— А ви?<br />
— Ми всi однаково щасливi!<br />
— А Йорик — божевiльний?<br />
— Нi. Щасливий.</p>

<div>




</div>

<p>Щасливий? Так? А я кретина грав.<br />
— То що тебе дивує? Хай кретин,<br />
розумний, генiальний чи щасливий<br />
або нещасний — то пустi слова,<br />
що правлять для розрiзнення та й тiльки.<br />
А тут немає родових одмiн.<br />
Бо кожен з нас — актор обо глядач<br />
А це одне i те ж. Бо глядачевi<br />
так само треба грати глядача,<br />
I то — захопленого. А наймення<br />
У нас нема свого. Нинi — Йорик,<br />
а завтра вже  н i х т о.  Чекай на роль,<br />
якою i почнеш найменуватись,<br />
допоки скону. Раз єдиний — Йорик,<br />
а все життя — нiхто. Нi тобi виду,<br />
нi iменi. А грай чуже занудне<br />
нашiптане життя — самi повтори.<br />
Так живучи у ролi аж до смертi,<br />
вивчай слова забутi: боротьба,<br />
народ, любов, несамовитiсть, зрада,<br />
поряднiсть, чеснiсть…<br />
Так багато слiв<br />
тi предки повигадували. Боже —<br />
життя на грiш, а так багато слiв:<br />
I всi вони чужi i незнайомi.<br />
Скажiмо, нас назвали будiвничi,<br />
а що то — будiвничi — не питай.<br />
— Ви щось будуете?<br />
— А що то — будувати?<br />
Так звуть вас — будiвничi, от i вже.<br />
А нам до того байдуже. Хiба<br />
тобi не все одно, що справжнiй Йорик<br />
був зовсiм, може, i не Йорик. Навiть<br />
напевне нi, раз так його зовуть.<br />
Ти пам’ятаєш? Гамлетовi в руки<br />
попав лиш череп — нi очей, нi губ,<br />
нi носа анi вух — зотлiв геть чисто,<br />
ось так, як ми. То можеш називатись<br />
як заманеться. Тут усе одно:<br />
герой, актор, глядач, суфлер i автор —<br />
усi живуть одне чуже життя:<br />
удень — вистава, все одна й та сама,<br />
хоч завше невiдома, бо ждання<br />
то теж актор, що грає сподiвання<br />
I вмiє виiнакшувати свiт.<br />
А уночi — те ж саме. Лицедiй<br />
вже звик до спокою. Допiру смеркне —<br />
ховається пiд ковдру, нiби равлик<br />
у мушлю. Той, скажiмо, бубонить<br />
собi пiд нiс якiсь уривки ролi<br />
(озвучуе мовчання й мертвий жест),<br />
а той займеться реготом — вiдлоск<br />
летить в концертну яму. Третiй спить,<br />
четвертий плаче. П’ятий — втупить очi<br />
у стелю — i мовчить, мовчить, мовчить.<br />
Ще був один — молився. Скiльки знаю —<br />
вiн був iз нас найстаршим, пережив<br />
аж трьох суфлерiв (їх життя коротке).<br />
допоки не завiсився. З нудьги,<br />
подейкували нашi лицедiї,<br />
хоча розмов про те i не було.<br />
— Чому ж? — А що балакати? Даремне<br />
плескати язиком. Ще хто почує<br />
i донесе суфлеровi. Бо ми<br />
радiти зобов’язанi до смертi.<br />
Це перший наш обов’язок. Колись<br />
був завiтав до нас найголовнiший<br />
суфлер. Велику раду вiн зiбрав<br />
i слухав кожного. А ми стояли<br />
i хором дякували. — Ну, а той? — Дивився<br />
i розуму випитував у нас.<br />
Хто радо радiсть грав — того налiво,<br />
нерадо хто — направо йди. Бо грiшник,<br />
хто журиться. А праведний радiє.<br />
Ото ж бо й є що так. I перегодом<br />
понурих вивезли кудись. Казали,<br />
до школи радостi. Та досi жоден з них<br />
не повернувся звiдти. Ну, бувай,<br />
бо завтра загадав менi суфлер<br />
демонструвати щастя три години,<br />
чотири — гнiв, а решту дня — любов<br />
i вiдданiсть. То треба й вiдпочити.</p>
<p>I вже залишений напризволяще,<br />
я мiзкував собi, що досить рух<br />
єдиний одмiнити — i тодi<br />
вже не збагнеш кiнця анi початку,<br />
бо все переiнакшується. Свiт<br />
тримається на випадкових рухах,<br />
якi його озвучують. Пiтьма<br />
навпомацки у костi грала. Глухо<br />
постогнували соннi лицедiї,<br />
i оком Полiфема угорi<br />
свiтив червоний мiсяць безязикий.<br />
Я ждав чогось до ранку. Нiч? Життя?<br />
Чи може, вiчнiсть проминула? Тiльки<br />
нарештi, увiмкнули дня рубильник<br />
i краном баштовим пiдняли сонце,<br />
а на склепiннi неба появило<br />
двох лицедiїв, що спiвали дружно<br />
за жайворонiв. Iз лабораторiй<br />
взяло росу на пробу. I вчепило<br />
рекламний щит: “Ставай-но до роботи,<br />
почався день”. До будки влiз суфлер,<br />
i п’єса почалася, не скiнчившись.</p>

<div></div>