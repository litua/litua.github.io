<strong>Людмила Васильєва – Серпень кошиком яблука носить…</strong>
<p>Серпень кошиком яблука носить,<br />
Їх вродило так рясно цей рік,<br />
Соловейко в гаю каже: «Досить<br />
Нічних співів!» ,й кудись раптом зник.<br />
Сумно сонях трясе головою,<br />
Чорні сльози роняє в бур’ян,<br />
У повітрі запахло журбою,<br />
Все щільніший ранковий туман.<br />
Вже до осені крок залишився,<br />
Павутинням сповиті гілки,<br />
Виноградне зелене намисто<br />
Із піснями збирають жінки.<br />
Синьоока розхристана слива<br />
Щось шепоче до зоряних айстр…<br />
Літо йде, як хвилина щаслива…<br />
Все минає..Ні сліз, ні образ…</p>

<div></div>