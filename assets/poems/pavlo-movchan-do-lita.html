<strong>Павло Мовчан – До літа </strong>
<p>Споруднику пахощів, служителю квітки,<br />
на лицях у тебе вогніють нагідки,<br />
видмухуєш звуки лункі в соломинку,<br />
вимочуєш в річці надуту хмаринку.<br />
Накинувши оком лукавим на воду,<br />
на хвилі біжучій змальовуєш вроду.<br />
І все тобі мало омани й ошуки:<br />
даєш мені пензлі й сопілку у руки.<br />
І я, нестяменний дивак та баніта,<br />
малюю обличчя минулого літа.<br />
І дмухаю в дудку, і дим добуваю,<br />
а все, що змалюю, — за мить забуваю.</p>

<div>




</div>

<p>***</p>

<div></div>