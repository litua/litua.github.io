<p>Від мук земних себе не відокремлю,<br />
Допоки Світло не здолає тьму.<br />
Та мушу визнати: планету Землю<br />
Ненавиджу, буває, мов тюрму.</p>
<p>Ненавиджу чиновника, до кого<br />
Звертатись мушу з папірцем в руках.<br />
Себе ненавиджу — себе такого,<br />
Яким я є у м’язах і кістках.</p>
<p>Ненавиджу оці світанки сірі,<br />
Що в пеклі десь початок свій беруть.<br />
Ненавиджу людей — двоногих звірів,<br />
Що все живе невдовзі пожеруть.</p>
<p>А в мить, коли моя душа-небога<br />
Йде через дріт колючий на прорив,<br />
Недобрим словом пригадаю Бога,<br />
Що Землю цю криваву сотворив.</p>

<div>




</div>

<p>В безмежнім просторі, де Слово віще<br />
Літає на ментальному крилі,<br />
Ця ледь помітна іскорка навіщо?<br />
Навіщо наші муки і жалі?</p>
<p>Ну ще в катівнях розстріляють сотню,<br />
Іще хтось кілька вимолить годин…<br />
І так мені скорботно, так самотньо —<br />
Як Богові, що в світі сам-один.</p>
<p>Нарешті встане сонце — й крізь дротину<br />
Живим даруючи святих пожив,<br />
Мене обгорне, як малу дитину,<br />
Своїм теплом — щоб я таки ожив.</p>
<p>І я збагну, що ганив Бога всує:<br />
Опівдні глянь у вічі небесам,<br />
Де в Сонця жилка на виску пульсує —<br />
І ти побачиш, що навік не сам.</p>
<p><em>03.05.1981</em></p>

<div></div>