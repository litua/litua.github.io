<strong>Микола Руденко – Коли осінь зірваний листок…</strong>
<p>Коли осінь зірваний листок<br />
Закружля на золотім крилі, —<br />
Пам’ять, висвіти якийсь куток<br />
На моїй знедоленій землі.</p>
<p>Може, під вербою джерело,<br />
Де корінням бавиться вода;<br />
Чи озерце, де моє весло<br />
Шлях серед латаття проклада.</p>

<div>




</div>

<p>Кручу, де живуть прудкі стрижі;<br />
Окунців, що плавають по дну;<br />
Чи одну волошку на межі —<br />
Не багато, хай лише одну…</p>
<p>Я повірю, що на схилі літ<br />
Бог мене в біді не залиша:<br />
Адже ж я — це не тюрма, а світ,<br />
В котрому є сонце і душа.</p>
<p><em>24.12.1979</em></p>

<div></div>