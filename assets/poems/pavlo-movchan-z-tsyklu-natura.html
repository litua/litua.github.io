<strong>Павло Мовчан – З циклу «Натура»</strong>
<p><strong>1. Голос лісу</strong></p>
<p>Затамувавши подих, увійшов,<br />
стіну розсунув, тишу розпечатав —<br />
і лопнуло повітря, наче шовк,<br />
нараз відкривши темряву горбату.<br />
Сочився дим крізь тріщину в стіні,<br />
тріщала ріщ, мов назирцем хтось крався,<br />
і, складений множинно в однині,<br />
ліс завмирав і озиравсь у страсі…<br />
— Чом дух урвавсь, чому холоне кров,<br />
тремтиш чому, мов чуєшся злочинцем,<br />
лунає вирок, чути ката крок,<br />
життя твоє висить на волосинці.<br />
До простору, о простору коли б! —<br />
розсунуть стрій і сутінь розпанахать,<br />
щоб тільки не занурюватись в глиб<br />
себе самого, де згориш від страху.</p>
<p><a name="2"></a></p>
<p><strong>2. Голос будяка</strong></p>

<div>




</div>

<p>Дух зведеш, і розступиться ліс<br />
на всю гень осягання,<br />
біла лінія поле навпіл перетне,<br />
і за обрій спаде перша хвиля смеркання,<br />
щоб відкрити на мить дальнє небо ясне.<br />
Подих простір хита, де стовпець ледве мгліє:<br />
хтось іде, чи спинивсь, чи на тебе чека?<br />
І сплітається погляд з повітряних ліній,<br />
щоб наблизить до губ вкляклу тінь… хижака…<br />
Хтось іде навпрошки, площину оживляє<br />
чорний колір присутності, вхряслий стовпець;<br />
відстань п’ється, як спирт,<br />
розповзається пляма,<br />
з усіх боків оточує дощ-сіянець.<br />
І, забувши про ліс, приворожений тінню,<br />
йдеш назустріч землі, щоб полегшу знайти.<br />
Глянеш — просто будяк, подивуєш терпінню<br />
вперто зиму стоять і не знать самоти.</p>
<p>***</p>

<div></div>