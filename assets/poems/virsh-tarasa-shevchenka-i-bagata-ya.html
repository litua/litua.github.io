<strong>Тарас Шевченко – І багата я</strong>
<p>І багата я,<br />
І вродлива я,<br />
Та не маю собі пари,<br />
Безталанна я.<br />
Тяжко, тяжко в світі жить<br />
І нікого не любить,<br />
Оксамитові жупани<br />
Одинокій носить.<br />
Полюбилась би я,<br />
Одружилась би я<br />
З чорнобривим сиротою,<br />
Та не воля моя!<br />
Батько, мати не сплять,<br />
На сторожі стоять,<br />
Не пускають саму мене<br />
У садочок гулять.<br />
А хоч пустять, то з ним,<br />
З препоганим старим,<br />
З моїм нелюбом багатим,<br />
З моїм ворогом злим!</p>

<div>




</div>

<p><em>[Друга половина 1848, Косарал]</em></p>

<div></div>