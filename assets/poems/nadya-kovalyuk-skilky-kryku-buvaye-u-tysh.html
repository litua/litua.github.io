Надя Ковалюк – Скільки крику буває у тиші…<p>Скільки крику буває у тиші,<br />
скільки слів і думок у мовчанні,<br />
коли знаєш ні більше,ні менше,<br />
а кінцівку в своєму романі…</p>
<p>Ця любов зігрівала нам пальці,<br />
і тому не шкодую й не каюсь:<br />
серед сотень відомих вакансій<br />
в цім житті ти для мене – коханець.</p>
<p>Перемелиться все, перетреться,<br />
ця любов була взята на пробу,<br />
і в твоєму великому серці<br />
хтось накреслить маршрути додому.</p>
<p>І підеш ти,закутавшись в осінь,<br />
проклинаючи власне безсилля,<br />
бо вона повернутися просить,<br />
хоч колись розлучитись просила.</p>
<p>І від слів: “Ти забудь ту повію!”<br />
ти відчуєш, як тріскають жили.<br />
Та змирись, бо інакше не вміє<br />
воювати за щастя дружина.</p>

<div>




</div>

<p>І не думай, що станеться з нами,<br />
хоч не раз ще ночами завиєм.<br />
Та хто зна? Може й легше нам стане,<br />
що не кинуто зашморг на шию.</p>
<p>В королівстві життєвих реалій,<br />
в переходах вокзалів і станцій –<br />
ми не перші і ми не останні<br />
зіштовхнулись зі словом “коханці”.</p>
<p>І скрипітимуть дні під ногами,<br />
перемелиться все, перетреться…<br />
Хто любив – той носитиме шрами<br />
у своєму великому серці…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>
<p></p>

<div></div>