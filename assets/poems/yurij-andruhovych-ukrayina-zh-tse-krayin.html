Юрій Андрухович – Україна ж — це країна барокко…<p>Україна ж — це країна барокко.<br />
Мандрувати нею — для ока втіха.<br />
І тому западає спокуса в око:<br />
зруйнувати все. І скільки б не їхав,</p>
<p>бачиш наслідки: мури і житла хворі<br />
ще, мабуть, від турків. І п’ятикутні<br />
знаки. З криниць повтікали зорі,<br />
тобто їх нема, криниці відсутні,</p>
<p>але є сліди, і це дозволяє<br />
подавати прогноз у вигляді віри<br />
в неминуче. Тому що наша земля є<br />
чимось більшим, аніж сорочка для шкіри.</p>

<div>




</div>

<p>Це підпільне барокко влаштовує опір<br />
і цвіте шалено навіть в уламках,<br />
хоч забуто нас і мовчать в Європі.<br />
Катувати зручно в палацах, замках,</p>
<p>а в каплицях тісно. Тому каплиці<br />
є найперший крок углиб України.<br />
Мені видно все з чужої столиці.<br />
Все на світі можна підняти з руїни,</p>
<p>крім живої крові, як ми вже знаєм.<br />
Напиши, чи всі живі та здорові.<br />
Чи літають ангели над Дунаєм,<br />
чи дощі у Львові, чи досить крові.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>