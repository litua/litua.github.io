<strong>Павло Мовчан – “Поєдную з безмежністю буденність…” </strong>
<p>Поєдную з безмежністю буденність,<br />
з незримим рухом вітру — сталість гір,<br />
тепло хвилясте — з поглядом зеленим,<br />
з блакиттю неба — глибину сузір.<br />
Слова твої поєдную з думками;<br />
ані шпаринки — все життя всуціль<br />
залите вщерть червневими медами:<br />
засолодили і приспали біль…<br />
Оскома приспана з губ злизана лестивістю,<br />
і погляд входить в погляд, як вода,<br />
але душа вчуває зору кривості<br />
і прагне швидше випурхнуть з гнізда..<br />
Десь щось не так… Чи звузивсь отвір зору,<br />
чи погляд мій об сутінь пощербивсь,<br />
дивлюсь крізь тебе, мов крізь шкло прозоре:<br />
твій образ нагло збільшивсь й відступивсь.<br />
У твоїм лоні, виповненім світлом,<br />
побачив я, як вільно плавав плід,<br />
і він єднав зі світлом поцейсвітним<br />
весь потойсвітньо-невичерпний рід.<br />
Крізь мене нитка боляче й незримо<br />
назад соталась, ткалася вперед,<br />
крізь очі теж снувалась нитка… диму…<br />
а на губах червневий танув мед.</p>

<div>




</div>

<p>***</p>

<div></div>