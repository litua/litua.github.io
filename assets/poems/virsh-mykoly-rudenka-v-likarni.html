<strong>Микола Руденко – В лікарні</strong>
<p>Концтабірна лікарня сіріє на горі —<br />
Із дерева і глини облуплений барак.<br />
Якщо сюди приводять поранення старі —<br />
Умій перепочити, щасливий неборак.</p>
<p>Щороку випадає тут ніжитись мені —<br />
Аби хропів не вельми під ковдрою сусід.</p>
<p>Від ґанку видно волю — масиви ізбяні.<br />
Яка похмура сірість — цей дерев’яний світ!</p>
<p>Так само будувались ще в домонгольський<br />
час —<br />
Лиш не було колючки та поміж нею брам.<br />
А ген над видноколом, допоки день не вгас,<br />
Багряне покривало готується борам.</p>
<p>І це в житті моєму одна із тих заграв,<br />
Які зростили в серці потребу вільних крил.<br />
О піднебесний простір! Як пізно я узнав,<br />
Що нас лікує тільки відкритий небосхил.</p>

<div>




</div>

<p>Кружляє гайвороння і губиться в полях.<br />
Лечу болючим серцем за птахами услід:<br />
Там, де сідає сонце, лежить прадавній шлях<br />
З оцих лісів мордовських до Золотих воріт.</p>
<p>Ще грізний Володимир залишив тут сліди:<br />
Мордву минали вої — спішили до Булгар.<br />
Вони шукати віру приходили сюди,<br />
Проте Аллах не здужав згасить Перунів<br />
жар.</p>
<p>І я шукаю віру. І ті, хто у землі<br />
(З Полтави, з–поза Львова) — за віру<br />
полягли.<br />
Несуть їх тихі зорі на власному крилі:<br />
Їм жити попід небом — там, де живуть<br />
орли…</p>
<p>Ворони нагуляли добрячий апетит —<br />
Горланять, бо нарешті скінчилася зима.<br />
Це чорне птаство — ніби по сірому петит:<br />
“Дороги на Вкраїну тобі нема, нема”.</p>
<p><em>16.04.1981</em></p>

<div></div>