<strong>Леся Українка – Хамсін</strong>
<p>Рудий Хамсін в пустині розгулявся,<br />
Жагою палений, мчить у повітрі,<br />
Черкаючи пісок сухими крильми,<br />
І дише густим полум’ям пекучим.<br />
Якесь весілля дике! Мов сопілка –<br />
Співа пісок, зірвавшися зненацька<br />
З важкої нерухомості своєї,<br />
А камінці на бубнах приграють.<br />
Хто ж там у жовтій та сліпучій млі<br />
На честь Хамсінові таночки водить?<br />
Щось віє покривалами тонкими,<br />
Так прудко-прудко крутячись у танці…<br />
Якісь таємні вітряні дівчата,<br />
Веселі діти смутної пустині?<br />
«Чужинко, не дивись! Засиплю очі!»<br />
І заздро загорнув Хамсін полою<br />
Киреї жовтої своїх танечниць.<br />
Ніхто не сміє бачить їх. Араб<br />
Серед пустині падає додолу,<br />
Як на молитві. «Вже ж! Молись! Молись!<br />
Я давній бог, я той могутній Сет,<br />
Що тіло Озірісове нетлінне<br />
Розшматував і кинув у пустиню.<br />
Ох, як тоді Ізіда заридала».<br />
І звеселився спогадом Хамсін,<br />
І вся пустиня мов знялася вгору<br />
І в небо ринула. На жовтім небі<br />
Померкло сонце – око Озіріса –<br />
І стало так, мов цілий світ осліп…</p>

<div></div>