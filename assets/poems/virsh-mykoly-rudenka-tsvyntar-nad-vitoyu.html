<strong>Микола Руденко – Цвинтар над Вітою</strong>
<p>Десь тут шлях свій починала Віта,<br />
Туманами сивими повита.</p>
<p>Від ріки, яку шукати годі,<br />
Залишилась назва у народі.</p>
<p>Віта, Віта! Мрійники-поети<br />
Тебе мають антиподом Лети.</p>
<p>Ти — Життя. А хто ж із нас не мріє<br />
Про сонет, що вічністю зоріє?..</p>
<p>У заплаві,— може, трохи вище,—<br />
Є старе селянське кладовище.</p>
<p>Тінями синівської любові<br />
Похилилися хрести дубові.</p>

<div>




</div>

<p>І частіше, ніж сини далекі,<br />
Ті хрести провідують лелеки.</p>
<p>Тьохкають пташки різноголосі<br />
Та заходять на світанку лосі.</p>
<p>Випинаючи на шиях жили,<br />
Позирають на хрести й могили.</p>
<p>Ніби згадує душа лосина,<br />
Що лишила десь людського сина.</p>
<p>Ніби саме з неї серед літа<br />
В край безсмертя витікає Віта…</p>
<p>Киньте Байкове, померлі друзі,—<br />
Йдіть шукати цвинтаря у лузі.</p>
<p><em>17.02.1974</em></p>

<div></div>