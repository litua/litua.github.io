<strong>Семенко Михайль – К другу-стихотворцу </strong>
<p>Пане Вороний! Коли Ви перестанете<br />
вже ходити у вибиваних штанях?<br />
Це дивно, але невже Ви не почуваєте,<br />
що літом просвіщаєтесь на санях?<br />
І нам (як Вам) осточортіли зорі-очі,<br />
й очі вже давно пора кинути озорювать,<br />
та й панночки до зор вже не такі охочі —<br />
невже Ви відмовляєтесь палкі серця покорювать?<br />
Пане Вороний! Пора вже скинути онучі,<br />
бо вже по містах — хоч яких — все ажур,<br />
і так нудні Ваші гаї та дніпрокручі,<br />
як почуття щирих українських шкур.<br />
Пане Вороний! Я бачу — Ви цього й не почуваєте,<br />
хрещатикуючи серед літа — ха, ха! — в санях,<br />
але все ж… Невже таки не перестанете<br />
у вибиваних ходити штанях?</p>

<div>




</div>

<p>1. IV. 1914. Київ</p>

<div></div>