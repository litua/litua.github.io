<strong>Павло Мовчан – Задавнений голос </strong>
<p>Рот, закоркований землею,<br />
вже не звелить іти вперед,<br />
прямішають шаблі сталеві, а цвяхи й ґудзі металеві<br />
вглибають в землю для прикмет.<br />
Хто в час був заганявся стрімко,<br />
хто інші долі обганяв,<br />
давно зламав пшеничні стрілки,<br />
запавшись у минувшість дня.<br />
А зверху грейдери, лопати, скло, жужелиця і пісок,<br />
панахає метал крилатий і тиші шар, і синій шовк,<br />
і приголомшені телята жують нейлоновий шнурок…<br />
Я ж синові, як помрячений, товчу щодня: — Учись! Учись! —<br />
Він кпинно дивиться на мене, ніби забув я слова смисл.<br />
І пада гуркотом шаленим звук отверділий —<br />
зверху вниз.<br />
І навпіл небеса розтяті оголюють пітьму земну,<br />
і видно кулі та гармати,<br />
осколки, шаблі, стріли, лати,<br />
будучину і давнину…<br />
Забийте глеєм жерла кляті, замажте вуха,<br />
щоб не чуть, як крок печатають солдати,<br />
що землю на губах несуть.<br />
Як виють пси, шаліють коні, реве худоба, рветься час,<br />
як кров, запікшись, стука в скроні<br />
і як залізо многотонне<br />
летить, повзе, іде на нас…<br />
І вигнуті уже підкови, іржаві цвяхи і шаблі<br />
заворушились жваво знову, оживши, виповзши з землі.<br />
І зіржавілий голос чути:<br />
«За цар-ря-батюшку-у-вперьод…»<br />
Лопату повертаю круто, — землею забиваю рот…</p>

<div>




</div>

<p>***</p>

<div></div>