<strong>Леся Українка – «Ви щасливі, пречистії зорі…»</strong>
<p>Ви щасливі, пречистії зорі,<br />
ваші промені – ваша розмова;<br />
якби я ваші промені мала,<br />
я б ніколи не мовила слова.</p>

<div>




</div>

<p>Ви щасливі, високії зорі,<br />
все на світі вам видко звисока;<br />
якби я так високо стояла,<br />
хай була б я весь вік одинока.</p>
<p>Ви щасливі, холоднії зорі,<br />
ясні, тверді, неначе з кришталю;<br />
якби я була зіркою в небі,<br />
я б не знала ні туги, ні жалю.</p>
<p>18.07.1900</p>

<div></div>