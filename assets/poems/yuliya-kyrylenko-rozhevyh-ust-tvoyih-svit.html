Юлія Кириленко – Рожевих уст твоїх світанок…<p>Рожевих уст твоїх світанок,<br />
Рум’янця ніжний оксамит,<br />
І наших мрій метеорит<br />
Розтане, коли прийде ранок,<br />
Лиш сяде сонечко на ганок,<br />
А місяць втопиться в Дніпрі,<br />
У ранньозоряній порі<br />
Чигає вже на нас розлука,<br />
Що крає серце без ножа,<br />
Знайома наша, не чужа,<br />
Щодня їй подаємо руку,<br />
Впускаючи криваву муку,<br />
Бо нам по-іншому не можна…<br />
Від цього кожна мить тривожна,<br />
І серце обіймає страх,<br />
А раптом зорі втратять блиск,<br />
І аспідний бісівський виск<br />
Злякає долю в небесах,<br />
І місяць упаде на дах…<br />
Над прірвою йдемо по лезу<br />
Хиткими кроками, тверезу<br />
Згубили голову давно,<br />
Від почуттів змутніла пам’ять,<br />
Від дотику шаріє рам’я,<br />
Труїть свідомість мов вино,<br />
А доля грає терезами…<br />
Та я тебе не відпущу,<br />
Хоч меч блисне над головою,<br />
Пірну у вир лиш за тобою,<br />
Моя ти магія дощу,<br />
Ти лук, я ж буду тятивою.<br />
Нас осудити не посміють,<br />
Спокуси гріх не осквернив<br />
Душевних неозорих нив…<br />
Вітри рожевокрилі віють,<br />
Нас соловейко пробудив,<br />
При ізгасаючій імлі,<br />
Ми сповістить батьків ішли.<br />
Нас повінчала тиха ніч<br />
Палку сховала нашу річ,<br />
Нас повінчали ясні зорі,<br />
Душею щоб були прозорі,<br />
Нас повінчав смарагдів сад,<br />
Що слав нам сотні серенад,<br />
Нас повінчало сонце красне,<br />
Кохання наше не погасне,<br />
Нас повінчала Україна<br />
В ім’я Отця, і Духа, й Сина.</p>

<div>




</div>

<p>автор: <strong><a href="http://onlyart.org.ua/?page_id=45168">Юлія Кириленко</a></strong></p>

<div></div>