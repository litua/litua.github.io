<strong>Леся Українка – Жалібний марш </strong>
<p>Вмер батько наш!<br />
Та й покинув нас!<br />
Ох, і смутний настав час!<br />
Сиротою наша мати зосталась!<br />
Звідки ж тебе виглядати?<br />
Чи по степах, чи по лугах шукати?<br />
Чи сокола послати?<br />
Батечку ж наш!<br />
Та вернись до нас!<br />
Та порадь же ти, батьку, нас,<br />
Як без тебе в світі жити Україні<br />
При лихій годині?<br />
Вирядили ми свого батенька в далеку дорогу,<br />
А за його Україна-ненька помолиться богу.<br />
Наш Кобзар в могилі буде тихо спочивати,<br />
Ми ж по йому будем плакати-ридати!<br />
Гей! браття милі!<br />
Батько наш в могилі,<br />
Та на Україні<br />
Слава його не загине!<br />
Бо зостались вічні<br />
Думки ті величні,<br />
Думки його праві<br />
На сторожі його слави!<br />
Слава його, браття,<br />
Наче те багаття,<br />
Сіятиме ясне,<br />
Повік не загасне.<br />
Пісня не вмирає,<br />
На весь мир лунав,<br />
Щиро та правдиво,<br />
Ворогам на диво!<br />
Вмер батько наш!<br />
Та й покинув нас!<br />
Ох і смутний настав час,<br />
Мов на небі місяць ясний згас!<br />
В небі один місяць ясненький,<br />
В світі один батенько рідненький,<br />
Наш голубонько сивенький.<br />
Жалю ж наш! Туга нас дійма –<br />
Кобзаря нема!<br />
То ж по йому плаче-тужить<br />
Україна-ненька<br />
Жалібненько!</p>

<div>




</div>

<p>[1888]</p>

<div></div>