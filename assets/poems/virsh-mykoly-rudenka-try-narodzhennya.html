<strong>Микола Руденко – Три народження поета</strong>
<p>Людське народження не вимага печатки —<br />
Його засвідчує сама свята земля.<br />
Та я своє життя розпочинав спочатку<br />
І раз, і два, і три — від голого нуля.</p>
<p>Уперше народивсь шахтарчуком кирпатим<br />
У скіфському степу серед камінних баб.<br />
Я шлях завершив той пораненим солдатом,<br />
Щоб з віршами прийти в літературний штаб.</p>
<p>Так народивсь поет, який не став поетом,<br />
Бо істину вбачав на тлі газетних смуг.<br />
З’явилось черевце укупі з кабінетом,<br />
Ще й дача над Дніпром — як визнання<br />
заслуг.</p>

<div>




</div>

<p>Та ви б поглянули, коли все те летіло<br />
(І дача, й кабінет, і навіть давній шлюб):<br />
Поза програмою через недуже тіло<br />
Із мене видерся упертий правдолюб.</p>
<p>І то було моє народження останнє:<br />
Розкована душа із Всесвітом злилась.<br />
Де правда, де райком — вже не було<br />
питання:<br />
Круг мене дротяна колючка заплелась.</p>
<p>Повірите чи ні: я тільки нині знаю<br />
Життя щасливу мить, душі високий злет.<br />
В мені горять слова святим кущем Сінаю<br />
І кличуть, і болять, бо нині я — поет.</p>
<p><em>17.04.1981</em></p>

<div></div>