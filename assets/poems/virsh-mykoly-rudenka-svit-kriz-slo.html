<p>Світ крізь сльозу — то зовсім інший світ:<br />
Адже ж сльоза — не скельце і не лупа.<br />
Давно забута мазанка-халупа<br />
Від тебе раптом зажадає звіт.</p>
<p>І ти їй понесеш всього себе —<br />
Туди, де забринів твій перший виток.<br />
Твого життя не вельми мудрий звиток<br />
Вона у глині вимне й прошкребе.</p>
<p>Збагнеш: це лоно неньки, далебі —<br />
Не просто камінь і не просто глина.<br />
І зробишся тонким, як павутина —<br />
Комар і той заграє на тобі.</p>
<p>Відчуєш: власні нерви обросли,<br />
Немов коріння трав, усю планету.<br />
А кров твоя — глибінь, що з бігу-лету<br />
Прибоєм припадає до скали.</p>

<div>




</div>

<p>Тобі болять міста і кораблі,<br />
Що возять смерть, розважену на тонни.<br />
Болять тротилом перериті гони,<br />
Де кості вбитих лізуть з-під землі.</p>
<p>Душа твоя волатиме, бо в ній<br />
Застогнуть ріки від життя гіркого<br />
Та люди, що, не знаючи для чого,<br />
Приходять в світ —<br />
І йдуть на перегній.</p>
<p>Навіщо жив —<br />
Щоб їсти хліб і сіль?<br />
Вже й згорбився,<br />
А розумом дитина…<br />
І, може, справді, ніби павутина,<br />
Ти тонко-тонко видзвениш свій біль.</p>
<p>Немовби час, напнувши на лозу,<br />
Тебе почепить вітрові на плечі…<br />
Тоді дивитись на людей і речі<br />
Ти врешті-решт навчишся крізь сльозу.</p>
<p><em>02.01.1986, Сибір</em></p>

<div></div>