<strong>Дмитро Загул – Спомин</strong>
<p>І<br />
Скільки, скільки довгих років,<br />
Років горя і турботи,<br />
Проминуло з того часу,<br />
Як по горах я ходив!<br />
Чотирнадцять довгих років…<br />
А в душі моїй ще й досі<br />
Дзвонить стогоном скорботи<br />
Тужний пам’янтний мотив.</p>
<p>Наче я ще й досі чую<br />
Звук скорботної флояри,<br />
Що старий вакар пускає<br />
За вівцями по груні;<br />
Наче й досі зачуваю<br />
Голос матері старої,<br />
Що про вас Довбуш співає<br />
За куделею мені.</p>
<p>І ввижаються малому<br />
Чорні постаті опришків,<br />
Що на Косів чимчикують,<br />
До Вижниці чи до Кут,<br />
А між ними – славний калфа,<br />
Збуй-легінь Олекса Довбуш…<br />
Люту помсту він готує<br />
За залізо панських пут.</p>
<p>Впізнаю його одразу:<br />
Байбарак, черчені гачі,<br />
Дубетлівка і тобівка,<br />
Ще й блискучий топорець.<br />
Погляд блискавкою грає,<br />
А за чересом пістолі –<br />
Не одній поганій лєнці<br />
Гримнули вони: кінець!</p>

<div>




</div>

<p>Капелюх ув огальонах,<br />
Пистик павиного пір’я –<br />
Чи ж не гідна це оздоба<br />
Отаманській голові?<br />
У руках – ведмежа сила,<br />
Груди – спіж, а дужі ноги<br />
Незатертий слід лишають<br />
На отаві лісовій.</p>
<p>ІІ<br />
Ходять шепоти лісами,<br />
Шелестять високі трави,<br />
Дзвонять сосни і смереки,<br />
Верховинський бір гуде,<br />
Весело журчать потоки,<br />
Беркут високо кружляє, –<br />
То наш Довбуш, наш отаман,<br />
На криваву справу йде.</p>
<p>То не сосни, не ялиці,<br />
Не тонкі, стрункі смереки,<br />
То співає веретено<br />
В вутлій маминій руці,<br />
В каглі вихор завиває,<br />
Дика фуфела лютує,<br />
Каганець блищить з опецка,<br />
Кіт мурличе на печі.</p>
<p>То снується довга нитка<br />
Ніччю з білої куделі,<br />
Що єднає чорні думи<br />
З мріями веселих днів;<br />
І снується довга казка<br />
Про опришків, чорних хлопців…<br />
Чом не золота оздоба<br />
Чорних заробітних днів?</p>
<p>Витвір мрійної уяви,<br />
Що любовно накидає<br />
На страшні криваві справи<br />
Лицарський, містичний флер.</p>
<p>А слова тієї пісні<br />
І мотив її тужливий<br />
Змучену, зболілу душу<br />
Заколихує й тепер.</p>
<p>ІЗ ЗБІРКИ “МОТИВИ”, HEIMWEH, 1925 р.</p>

<div></div>