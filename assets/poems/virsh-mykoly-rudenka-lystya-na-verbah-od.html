<strong>Микола Руденко – Листя на вербах од вітру дрижить</strong>
<p>Листя на вербах од вітру дрижить.<br />
Тінь від хмаринки по травах біжить.</p>
<p>А пастушок, загубивши батіг,<br />
Росяним лугом за тінню побіг.</p>

<div>




</div>

<p>Хлопче, ти хочеш привласнити тінь?<br />
Адже вона — не корова й не кінь.</p>
<p>Ген перебігла озерце і гать —<br />
Ані затримати, ні налигать.</p>
<p>Та не зважай на науку пісну —<br />
Не розгуби цю жагу навісну.</p>
<p>Вміє на світі по-справжньому жить<br />
Той, хто довіку за тінню біжить.</p>

<div></div>