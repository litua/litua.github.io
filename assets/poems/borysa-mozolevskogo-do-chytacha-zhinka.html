<strong>Мозолевський Борис – До читача (Жінка із передмістя)</strong>
<p>Ця історія туманна.<br />
В ній то зустріч, то розлука.<br />
Ця історія у серці<br />
Відцвітала й знов цвіла.<br />
В ній злилися — не розняти! —<br />
Щастя й радість, біль і мука,<br />
Тільки що ж мені робити? —<br />
Ця історія була.</p>

<div>




</div>

<p>Я не знаю, що й до чого,<br />
Та не лай мене, читачу.<br />
Коли це було б з тобою —<br />
Я вказав би, в чому суть!<br />
Як і ти, в чужому оці<br />
Й порошиночку я бачу,<br />
А в своєму, а в своєму…<br />
Тож прискіпливим не будь.</p>
<p>Ця історія — правдива.<br />
В ній нічого не збулося,<br />
А слова ростуть із серця<br />
І обпалюють вуста.<br />
Ця історія, можливо,<br />
Не скінчилася і досі.<br />
Я пишу її, як сповідь.<br />
Сповідь — справа не проста.</p>

<div></div>