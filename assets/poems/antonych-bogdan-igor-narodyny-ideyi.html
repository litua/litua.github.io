<strong>Антонич Богдан-Ігор – Народини ідеї</strong>
<p>За вікнами пливе ніч тиха,<br />
та тиша сутінками диха,<br />
сидить в кімнаті при столі,<br />
десь, мов сичі, сичать жалі,<br />
далекий шепіт лине в вуха,<br />
далека далеч давить духа.</p>

<div>




</div>

<p>Ступає сумнів сном поволі<br />
та стукає тихцем до волі.<br />
Глухий глузливий глум, пиха<br />
голки гадюк у серце пха<br />
та на чоло бліде піт кволий.<br />
Уста шепочуть: чи ніколи?</p>
<p>Та враз в очах заграв огонь,<br />
гарячу скронь взяв до долонь.<br />
В хитанні мукою своєю<br />
знайшов пророк нову ідею.</p>

<div></div>