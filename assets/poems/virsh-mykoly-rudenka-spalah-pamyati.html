<strong>Микола Руденко – Спалах пам’яті</strong>
<p>Прокинувся від того, що свою<br />
Впізнав садибу — хату і повітку.<br />
Я запашні “варенички” жую,<br />
Які акація дарує влітку.</p>
<p>Гуде бджола. Вертаються в село<br />
Селянські гарби, різнотрав’я повні…<br />
Це ж півстоліття в пам’яті жило —<br />
Як із глибин продерлося назовні?</p>

<div>




</div>

<p>Нічне повітря здавлене, густе.<br />
Сусіда уві сні в подушку плаче.<br />
А у мені акація цвіте —<br />
Давно вже, мабуть, зрубана…<br />
Дитяча.</p>
<p>І разом з нею в пам’яті на дні<br />
Під покривалом забуття і втоми<br />
Весь світ земний ворушиться в мені —<br />
Його реалії, його фантоми.</p>
<p>Любов і зненависть, жага борінь,<br />
Довершення творінь —<br />
Святе й гріховне…<br />
Хто ж я такий — зірок безлика тінь<br />
Чи Всесвіту повторення духовне?</p>
<p><em>09.02.1979</em></p>

<div></div>