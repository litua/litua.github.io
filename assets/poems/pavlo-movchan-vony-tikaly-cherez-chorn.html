<strong>Павло Мовчан – “Вони тікали через чорний хід…” </strong>
<p>Вони тікали через чорний хід,<br />
і гіпсовий білів позаду слід.<br />
Висаджувалось шкло розбите з рами<br />
безкровними плечима та руками.<br />
І гіпс волав, і голосила бронза.<br />
Куди вони тікали з залу — хтозна?<br />
І арматура, скручена венозно,<br />
знов випрямлялась, проломивши гіпс.<br />
І під ступнями скреготав морозно<br />
скульптурний шлях, історії ескіз.<br />
Вони втікали… А в парадні двері<br />
ломилися поважні глядачі,<br />
щоб взяти участь в гіпсовій прем’єрі<br />
та подрімать на бронзовім плечі…<br />
Вони ішли по мармурових сходах,<br />
скульптури ж з залу драли босака,<br />
і видувало вітром насолоду,<br />
лиш зоставалась курява гірка…<br />
Поважні височіли п’єдестали,<br />
відбиті руки дряпали паркет,<br />
і вказівний стирчав владично палець<br />
і закликав іти: — Вперед! Вперед! —<br />
І ворушились торси корчуваті,<br />
і скімлила відбита голова,<br />
бо її кібив птах якийсь дзьобатий<br />
і з неї гіпс кусками виривав.<br />
А що ж творці?<br />
Зігнувшись у поклонах,<br />
вони затвердівали, наче гіпс.<br />
Під тягарем вже репались колони,<br />
товклося світло в залі на заміс.<br />
А по паркету гупали колони —<br />
стіна від кроків тріснулась навскіс.<br />
І, розтоптавши руки всі дощенту,<br />
на крилах відпечатавши сліди,<br />
вони спішили стать на постаменти,<br />
щоб захолоти в бронзі назавжди.</p>

<div>




</div>

<p>***</p>

<div></div>