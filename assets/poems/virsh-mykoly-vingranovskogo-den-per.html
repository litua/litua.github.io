<strong>Микола Вінграновський – День Перемоги</strong>
<p>Ярами бурими, гнідими<br />
Тумани впали, поповзли,<br />
Німотні тіні заходили<br />
Сліпого попелу й золи.</p>
<p>Який поріг? Нема порога.<br />
Де родовід? — не доведу.<br />
Цілує тихо Перемога<br />
Губами білими Вдову.</p>
<p>А горе горя ще народить,<br />
В порожній вигляне рукав:<br />
Стоїть народ мій і народи<br />
Із похоронкою в руках.</p>
<p>Лежать руйновища, затихли,<br />
Зозулі лет — ні в тих ні в сих.<br />
Земля — могила для загиблих.<br />
Земля — землянка для живих.</p>
<p>І лиш сльоза з пожеж іржава<br />
Таку ж іржаву доганя —<br />
До смерті стомлена держава<br />
У плуг корівку запряга.</p>

<div>




</div>

<p>Народ піврукий і півногий<br />
Пита — кого? чого — пита?<br />
Вдова цілує Перемогу<br />
У перепалені вуста…</p>
<p>Погиб народ. Не стало знаку.<br />
Одна ознака — був такий.<br />
Під мерехтінням Зодіаку<br />
Вербові капці і ложки.</p>
<p>І тут, коли, коли вже мурі<br />
На нас дивилися віки —<br />
В дитдомі, в гільзі, у латурі<br />
Народ нам зав’язав пупки:</p>
<p>Малі-маленькі — більші-менші,<br />
Дезинфіковані вапном, —<br />
Так стали ми, народоперші,<br />
Його незаскленим вікном.</p>
<p>Тотальної погуби-згуби<br />
Ребристе в лишаях дитя.<br />
І цілували наші губи<br />
Вдова-Любов, Вдова-Життя.</p>
<p><em>1978</em></p>

<div></div>