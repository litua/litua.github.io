<strong>Павло Мовчан – Сіль</strong>
<p><em>(З циклу «Відлуння війни»)</em></p>

<div>




</div>

<p>Повноголоса, наче води,<br />
колись була, кохана, й ти;<br />
в очах світивсь широкий подив,<br />
вуста не знали гіркоти.<br />
Що ж сталось — звідки стільки солі<br />
на віях і на язиці?<br />
Роз’їдений уже і голос,<br />
і замість хліба — сіль в руці.<br />
Хто нам розважив дні і ночі:<br />
це уломив, те — доточив?<br />
Хто сіллю вщертував нам очі<br />
і зір крізь неї заломив?<br />
У промені вузькому видно<br />
і білий попіл, і пітьму,<br />
у кринці — жар, у скрині — злидні,<br />
людей, що тонуть у диму…<br />
Повітря цвяхами прошите,<br />
в одвірках кулі, як сучки…<br />
Ми ж — пересіюєм на сито<br />
полову ячну й лушпайки.<br />
Для когось смерть — для нас обіди:<br />
вже стогне дерево криве,<br />
і пахне коливом в сусідів,<br />
і голосіння вуха рве.<br />
У голосі вузькому чути<br />
оскарження, клятьбу, «амінь»,<br />
заліза скрегіт, стукіт лютий<br />
і крик прийдешніх поколінь.<br />
Язик шукає дрібку солі,<br />
і лиже, лиже прісне скло,<br />
сіль на обличчях, сіль — навколо…<br />
Ой скільки в нас її було.<br />
Але ж і є… І на долонях,<br />
і на вустах, на лицях — сіль…<br />
Гукну: — Любове! — І солона<br />
луна вертає звідусіль.</p>
<p>***</p>

<div></div>