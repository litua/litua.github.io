<strong>Леся Українка – «Як я люблю оці години праці…»</strong>
<p>Як я люблю оці години праці,</p>
<p>Коли усе навколо затиха<br />
Під владою чаруючої ночі,<br />
А тільки я одна неподоланна<br />
Врочистую одправу починаю<br />
Перед моїм незримим олтарем.<br />
Летять хвилини – я не прислухаюсь.<br />
Ось північ вдарила – найкращий праці час, –<br />
Так дзвінко вдарила, що стрепенулась тиша<br />
І швидше у руках забігало перо.<br />
Години йдуть – куди вони спішаться?<br />
Мені осіння ніч короткою здається,<br />
Безсоння довге не страшне мені,<br />
Воно мені не грозить, як бувало,<br />
Непевною і чорною рукою,<br />
А вабить лагідно, як мрія молода.<br />
І любо так, і серце щастям б’ється,<br />
Думки цвітуть, мов золоті квітки.<br />
І хтось немов схиляється до мене,<br />
І промовляє чарівні слова,<br />
І полум’ям займається від слів тих,<br />
І блискавицею освічує думки.<br />
Передсвітом чорніє ніч надворі,</p>
<p>І час гасити світло, щоб його<br />
Не засоромив день своїм сіянням,<br />
Погасне світло; та палають очі,<br />
Аж поки досвітки в вікно тихенько<br />
Заглянуть сивими очима і всі речі<br />
Почнуть із темряви помалу виступати,<br />
Тоді мене перемагає сон.<br />
А ранком бачу я в своїм свічаді</p>

<div>




</div>

<p>Бліде обличчя і блискучі очі,<br />
А в думці, мов тривога, промайнуть<br />
В дитячих літах чутії легенди<br />
Про перелесника. Розказує, бувало,<br />
Стара бабуся нам, маленьким дітям:<br />
«Була собі колись дівчина необачна…»<br />
Про необачну дівчину, що довго<br />
За кужелем сиділа проти свята,<br />
І не молилася, й на дзвони не вважала,<br />
І спати не лягала, от за те<br />
До неї уночі з’являвся перелесник,<br />
Не дьяволом з’являвся, не марою,<br />
Спадав летючою зорею в хату,<br />
А в хаті гарним парубком ставав,<br />
Облесливим – речами і очами.<br />
Він їй приносив дорогі дарунки,<br />
Стрічки коштовні й волоті квітки.<br />
Він дівчину квітчав, і молодою<br />
Своєю називав, і коси розплітав їй,<br />
Речами любими затроював їй серце<br />
І поцілунками виймав із неї душу.<br />
На ранок, як співали треті півні,<br />
Зникав той перелесник, а дівчина<br />
Уквітчана, убрана засипала<br />
Камінним сном. А потім цілий день<br />
Бліда ходила, мов яка сновида,<br />
І тільки ждала, щоб настала ніч,<br />
Щоб з перелесником стояти на розмові,<br />
А тим розмовам був лихий кінець…<br />
Як свічка танула дівчина необачна,<br />
І ряст недовго їй топтати довелось,<br />
І ще якби вона завчасу схаменулась,<br />
То, може, ще її пости та молитви<br />
Від перелесника лихого захистили.<br />
«А хто ж був перелесник той, бабусю?» –<br />
Питала я в старої, та вона<br />
Хрестилась тільки завжди і казала:<br />
«Та не при хаті і не при малих дітях,<br />
Не при святому хлібові казати.<br />
Не згадуй проти ночі, бо присниться!»<br />
Так, я тебе послухала, бабусю,</p>
<p>Не згадую ніколи проти ночі<br />
Про перелесника, моє свічадо тільки<br />
Нагадує мені про нього вдень.<br />
19.10.1899</p>

<div></div>