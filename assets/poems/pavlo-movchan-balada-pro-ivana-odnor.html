<strong>Павло Мовчан – Балада про Івана однорукого </strong>
<p>Дощі оновлення на древню ораницю,<br />
і пам’ять сонця у вузлах пшениці,<br />
і щедрий зір — на сховки, на притулки —<br />
світ осягає, нібито шкатулку.<br />
Там олов’яний вицвілий солдат<br />
наводить чітко однорукий лад:<br />
то стежку креслить, то хреста збиває,<br />
то все когось з-за хмари виглядає…<br />
У нього сіль розчинена в відрі —<br />
ріденька щітка білить стовбури,<br />
згорбатілу акацію рівняє…<br />
Чого ж його нікого більш немає?<br />
Ледь тліє око у дуплі глибокім,<br />
на гіркоті настоюється спокій,<br />
і рукавчаті здмухані вітри<br />
все зчорнюють від низу до гори.<br />
У чорній хмарі — що то за біління?<br />
Летить, летить кленовеє насіння,<br />
і голос лине: — То твої сини…<br />
Іване, швидше руку простягни.<br />
Бери їх душі ангельські в обійми,<br />
бо небо, Йване, — сховок ненадійний,<br />
візьми, у слові вічнім ув’язни… —<br />
Солдат не чує — він-бо із металу.<br />
На весь свій вік — Іван один як палець.<br />
На зсиротілій висохлій долоні<br />
гаряча сіль ніяк не прохолоне.</p>

<div>




</div>

<p>***</p>

<div></div>