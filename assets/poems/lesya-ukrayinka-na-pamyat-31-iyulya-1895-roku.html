<strong>Леся Українка – На пам’ять 31 іюля 1895 року</strong>
<p>Тепер прощай! Хто знає, чи надовго.<br />
Миг може, хутко будем походжати<br />
По горах київських та по гаях волинських,<br />
А може, поки зійдемося знову,<br />
Води багато утече з річок<br />
І сліз з людських очей. Хто теє знає?<br />
Колись я думала для тебе на прощання<br />
Увити гарне рондо чи сонет<br />
І рифмами уквітчати навколо,<br />
Немов гільце весільне, – та шкода!<br />
Тепер посох садочок мого серця,<br />
Не знаю, чи коли й одмолодіе.<br />
Торік бувало тут, над сим потоком,<br />
Звивала я тобі вінки барвисті,<br />
Тоді ж у мене і квітчасті вірші,<br />
Жартуючи, лилися з-під пера, –<br />
Але тепер нема квіток для мене<br />
Ні в полі, ні в діброві, ні в душі.<br />
Колись я мала той дівочий звичай,<br />
Як покидала край який надовго,<br />
Збирати квітки з наймиліших міст<br />
І брати їх на пам’ятку з собою,<br />
Тепер взяла я грудочку землі,<br />
Колись її положать надо мною…<br />
Сестрице люба, я тобі бажаю</p>

<div>




</div>

<p>Ясного щастя (коли се не мрія!),<br />
Щоб «радою» і радістю ти стала<br />
Усім, кого ти любиш. Я бажаю,<br />
Щоб сеє перше і безмірне горе<br />
Було остатнім у твоїм житті.<br />
Коли ж яка смутна година прийде<br />
І сльози самохіть поллються із очей,<br />
Тоді поглянь, кохана, на схід сонця<br />
(В ту сторону, де наша Україна)<br />
І пригадай, що десь є хата й серце,<br />
Тобі одкриті завжди. Може, думка<br />
На схід полине, а печаль на захід.<br />
Для мене, сестро, щастя не бажай</p>
<p>(Ми з ним чогось не можемо ужитись!),<br />
Ти побажай мені одваги й сили більше<br />
Сповняти той великий заповіт,<br />
Що я несу з собою на Вкраїну…<br />
Хай спогад мій між вами буде краще,</p>
<p>Ніж я сама була, – адже здалека<br />
Тумани навіть золотом сіяють, –<br />
Тож «споминайте добрими словами»!<br />
Для мене спогад про те щастя й горе,<br />
Що всі ми вкупі тут переживали,<br />
Тим буде, чим молитва для набожних.<br />
А вас усіх… ні, годі вже! Прощай!</p>
<p>[1895]</p>

<div></div>