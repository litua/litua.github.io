<p>Де люті хуги плутанку снували,<br />
Де світла меншало із кожним днем,<br />
Камінні щелепи пережували<br />
Нас так, що видалось: не оживем…</p>
<p>Ще всюди ніч, тривають наші муки —<br />
Та все ж пульсує в скронях свіжа кров:<br />
Із моря сліз, розлуки і розпуки<br />
Тюрма тебе на світ вернула знов.</p>

<div>




</div>

<p>Я знов живий. Відпало геть змертвіння<br />
Душі і тіла — самотинне зло.<br />
Заворушилося моє коріння,<br />
До серця повернулося тепло.</p>
<p>Спокійно дихають кохані губи —<br />
Та раптом страх насунеться, мов лід:<br />
Куди ж тепер — до щастя чи до згуби?..<br />
Даруй нам, Боже, хоч десяток літ.</p>
<p><em>20.09.1986</em></p>

<div></div>