<strong>Леся Українка – Мердвен</strong>
<p>Бескиди сиві, червонії скелі,<br />
Дикі, непевні, нависли над нами.<br />
Се, кажуть люди, злих духів оселі<br />
Стали під хмари стінами.</p>
<p>З гір аж до моря уступи сягають,<br />
Люди прозвали їх Чортові сходи;<br />
Ходять злі духи по них та збігають<br />
Гучні веснянії води.</p>

<div>




</div>

<p>Люди ж не сміють зійти по тих сходах<br />
Геть на верхів’я, туманом повиті, –<br />
Духи поклали по всіх переходах<br />
Скелі, від кручі відбиті;</p>
<p>Хто тільки йтиме по сходах, – задушать,<br />
Кинувши скелею в нього тяжкою,<br />
І подоланого стогін заглушать<br />
Духи луною гірською.</p>

<div></div>