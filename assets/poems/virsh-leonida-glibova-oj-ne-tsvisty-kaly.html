<strong>Леонід Глібов – Ой не цвісти калиноньці…</strong>
<p>Ой не цвісти калиноньці<br />
В зеленім гаї,<br />
Не гуляти козакові<br />
У ріднім краї.</p>
<p>Ішов козак дорогою<br />
Не в Крим, не по сіль,<br />
Зустрілася пригодонька —<br />
Вдовина постіль.</p>
<p>На білії подушечки<br />
Головку поклав, —<br />
Забув тую дівчиноньку,<br />
Що дома кохав…</p>
<p>Ой не цвіте калинонька<br />
В зеленім гаї,<br />
Плаче нишком дівчинонька<br />
У своїм краї.</p>

<div>




</div>

<p>Ніхто в світі жалю її<br />
Не чув і не знав,<br />
Тільки тая тополенька,<br />
Де голуб сідав.</p>
<p>Під тією тополею<br />
Травиця росте,<br />
Між травою зеленою<br />
Барвінок цвіте.</p>
<p>Дівчинонька барвінкові<br />
В’януть не дає;<br />
Щовечора тихесенько<br />
Сльозами поллє…</p>
<p>Високая тополенько,<br />
Зеленій, шуми!<br />
Цвіти, цвіти, барвіночку,<br />
З весни до зими!</p>
<p>Довіку вас дівчинонька<br />
Буде доглядать,<br />
З вами тугу розважати,<br />
Долю викликать…</p>
<p><em>1867</em></p>

<div></div>