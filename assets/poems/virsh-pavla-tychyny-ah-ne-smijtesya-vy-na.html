<strong>Павло Тичина – Ах не смійтеся ви наді мною</strong>
<p>Ах не смійтеся ви наді мною, —<br />
Не для вас я Вкраїну люблю!<br />
Не для вас виливаю ці сльози з журбою,<br />
Що ніхто їх не бачить нічною добою,<br />
Коли довго від думок не сплю.</p>

<div>




</div>

<p>Не чіпайте моєї Вкраїни!<br />
Хай, по-вашому, вмерла вона.<br />
Скажіть: нащо ці ваші знущання та кпини?<br />
Не чіпайте — просю вас — моєї Вкраїни:<br />
Тільки ж це моя втіха одна!</p>
<p>Хіба можете ви зрозуміти,<br />
Як її я кохаю, люблю?<br />
Та коли б не вона, то для чого б і жити!<br />
Але що… що вам про це говорити…<br />
Чи ви любите матір свою?</p>
<p><em>28 жовтня 1911</em></p>

<div></div>