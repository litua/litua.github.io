Юрій Андрухович – Країна дітей<p><em>«Усяке місто й містечко в землі козаків багаті мешканцями, надто ж маленькими дітьми. У кожному місті безліч дітей, і всі вміють читати, навіть сироти. Вдів і сиріт в цій країні дуже багато, чоловіків їхніх повбивано у безперервних війнах. Але в них є гарний звичай: вони одружують своїх дітей зовсім юними, і з цієї причини вони численніші від зір небесних та піску морського».</em></p>
<p><em>«Подорожні нотатки Павла Алеппського»</em><br />
<em> XVII ст.</em></p>
<p>З-над білих сорочок — подоба крил.<br />
Ще зовсім юна кров. Найменші люди<br />
зійшли у сон землі і тлін могил,<br />
повітря сколихнувши, як прелюди.<br />
Вони — мов мак, їх море звідусюди<br />
іде в цей дім, в цей витоптаний діл.<br />
З яких смертей, з якої тьми й полуди,<br />
з яких кохань, з яких забитих тіл? —</p>
<p>З німих побоїщ і з гучних побід!<br />
Сама любов зіп’ялась невтолима<br />
в очах ночей!</p>
<p>І засвіт — у похід,</p>
<p>і ранні вдови з іншими очима<br />
завмерлі, аж мовчать, аж наче схима<br />
лягла на них. І янгольський політ<br />
в сирітськім небі з квітами сухими.<br />
І сто ворон, що кряче їм услід.</p>

<div>




</div>

<p>(до кого ви для чого ви де сто калік прочовгали.<br />
де палі наче милі у тріщинах до дна<br />
убогими дорогами натішитесь недовго ви<br />
ангелики волошки блудна сарана<br />
колючки пустирні<br />
байстрючки псалтирні<br />
потерчата хирні<br />
ягнята ясирні<br />
та лучче б ви в деревах ненародженні спали<br />
та лучче б ви листками на чорну глину впали)</p>
<p>Але повік не вищезне трава<br />
на згарищах!</p>
<p>Вони квітують рясно,</p>
<p>хоч біль, і страх, і язва морова,<br />
і сіль-камінь кривавить юні ясна,<br />
і сивий попіл обмітає небо,<br />
і рікам переламано хребти,<br />
і згіркле світло плеще променеве —<br />
їм тут цвісти.</p>
<p>І в землю цю лягти.</p>
<p>(корабель дітей вирушає річкою<br />
у сорочках найбіліших всі ніби херувими<br />
ця земля збатогована вміє бути вічною<br />
навіть палі проростають саджанцями живими)…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>