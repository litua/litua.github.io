<strong>Павло Мовчан – “Непроминальний світ не розчиняє двері…” </strong>
<p>Непроникальний світ не розчиняє двері:<br />
гну погляди прямі, б’ю пальці об граніт,<br />
лиш сухо шелестять дерева костопері,<br />
повітря нерухоме твердіє, наче лід…</p>
<p>І костяна стіна укопаного лісу<br />
розступиться на мить і вглибині замкне.<br />
Рукою відгорну я димову завісу:<br />
який байдужий світ, яке життя сумне…</p>
<p>Розбратане усе, роз’єднане, вороже…<br />
Важка і темна плоть завжди окремить нас…<br />
А де ж любов? Невже ж в душі порожній?<br />
Чи в неї ж можна втиснути увесь безмежний час?</p>

<div>




</div>

<p>Все змінне, плинне все, безглузде,<br />
бо все смертне.<br />
Птах — витвір ліпоти у виямці гниє.<br />
У замкнутих тілах безвічне щось заперте…<br />
За межами душі душевний простір є…</p>
<p>Навіщо будувать це тіло неповторне,<br />
біжучу множить кров у жилах ворушких,<br />
якщо його злама слухняний кат потворно,<br />
каркас життя розтопче той чобіт преважкий,</p>
<p>який втоптав в багно тобольське всю родину,<br />
в товсту сибірську кригу тіла замурував?<br />
І ми хіба живем? Поволі ніби гинем…<br />
На власну душу хто нас позбавив прав?</p>
<p>Не стиснутись в єстві самітному до крапки,<br />
обчислено тіла, на облік взято кров,<br />
і голова твоя підігнана під шапку,<br />
і взято під контроль роздвоєне перо…</p>
<p>***</p>

<div></div>