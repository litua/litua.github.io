<strong>Герасим’юк Василь – Дидактичний етюд II</strong>
<p>Все-таки непросто<br />
зрубати<br />
високу і горду смереку.</p>
<p>То тільки так здається,<br />
бо легко її обняти.</p>
<p>То вже й тобі так здається,<br />
Але все це не так!</p>
<p>Обхопи<br />
високу і горду свою смереку,<br />
і якщо вже так вийшло,<br />
що вона має впасти,<br />
зроби це сам.</p>
<p>Нікого не підпускай до неї,<br />
бо ти все-таки знаєш,<br />
як непросто зрубати смереку,<br />
точніше, спустити її на землю,<br />
бо знає один Бог,<br />
куди полетить<br />
невміло зрізане дерево,<br />
спершу страшно потанцювавши<br />
на власному пні,<br />
на своєму корінні.</p>
<p>І дай Боже,<br />
щоб воно нікого не вбило.</p>

<div>




</div>

<p>Отож<br />
пригадай,<br />
як рубають у горах смереку,<br />
наперед вибравши місце,<br />
куди вона має впасти.</p>
<p>Отож<br />
для початку вибери<br />
смужку затерплої землі<br />
і з того боку<br />
зроби надріз і підрубай — на явір.</p>
<p>А з другого —<br />
з боку провалля,<br />
над яким вона стоїть,<br />
починай різати.</p>
<p>Не бійся,<br />
тільки не ріж до кінця,<br />
бо тоді не минути смертельного танцю.</p>
<p>Чуєш?</p>
<p>Трішки живого залиш<br />
і нахили її на явір.</p>
<p>Потихеньку нахиляй,<br />
можеш помогти собі сокирою.</p>
<p>Не бійся, вона впаде.<br />
Так як годиться.<br />
От і все.</p>
<p>Тільки прошу:<br />
зроби це сам.</p>

<div></div>