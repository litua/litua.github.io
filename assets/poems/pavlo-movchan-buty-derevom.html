<strong>Павло Мовчан – Бути деревом </strong>
<p><em>Б. Грищуку</em></p>

<div>




</div>

<p>Шум даленіючий в мушлях насичувавсь<br />
співом пташиним,<br />
з теплого отвору хміль вививавсь запашний,<br />
і виплітався, ніби струмок з-під крижини,<br />
з-поза хмарини промінь уже веснявий.<br />
А на узбіччі шляху тополі стоять гордорослі—<br />
гнізда сорочі вінчають їм чола,<br />
наче тернові вінки,<br />
плоть дерев’яна на вітрі розіп’ята й досі —<br />
корчиться в муках і вигинає рамена-гілки.<br />
Скільки терпіння: простір мінливий тримати<br />
і тамувати незрушністю болісний крик…<br />
Скільки їм можна спокутувать<br />
наші марноти і втрати,<br />
поквапність нашу і марнослівний, язик.<br />
Скільки ж недодано їм: рушення, мови,<br />
зближення солод, розкіш злиття,<br />
руху шаленство та спалахи крові —<br />
біль їм полишено, сік для пиття…<br />
А замість них різнопташшя співає,<br />
шум, ніби в мушлях, у кронах тече.<br />
Руки розкинь — перелітна хай зграя<br />
криє, довбає дупла очей.<br />
Солодко? Ні! Невситима тим паче!<br />
Клонять додолу і втома, й жура,<br />
тіло розщеплюють стріли гарячі,<br />
холод вбирає чутлива кора…<br />
І не попільжити мук страстотерпцям<br />
ні спожалінням, ні співчуттям, —<br />
можна хіба що кору іздерти,<br />
одіж пошить дерев’яну й взуття.<br />
Хміль, наче нитка, зшивши повіки,<br />
губи зашиє, щоб вчився мовчать,<br />
і, розкрижований вітром навіки,<br />
простору міг запізнать благодать…<br />
А під тобою рідна землиця…<br />
Глянь: і вона підкорінням тече.<br />
А у вінкові бусол гніздиться,<br />
й хмара сідає на ліве плече.</p>
<p>***</p>

<div></div>