<strong>Павло Мовчан – “Правобіч гляну та й побачу…” </strong>
<p>Правобіч гляну та й побачу,<br />
як тонкосльозо скрипка плаче<br />
над згаслим соняхом в степу<br />
і як ступає тінь незряча<br />
за скрипалем стопа в стопу.<br />
Він, наче дріт, снує жалобу<br />
поміж стернею в три струни,<br />
і виснуть хмари крутолобі<br />
над ним, мов круглі валуни.<br />
Лівобіч гляну — слизне річка,<br />
і в’яжеться вода в вузли,<br />
і язь, спалахнутий, мов свічка,<br />
свій блиск понурює углиб.<br />
Тут тихо. Спокій круглоокий<br />
твій погляд зачарує враз,<br />
і, вкопаний, не зробиш кроку,<br />
щоб розплести із кілець час.<br />
Тож і дивись поперед себе:<br />
з волокон снігу сплівся шлях,<br />
щоб перегнать летюче небо<br />
з рахманним полем на стопах.</p>

<div>




</div>

<p>***</p>

<div></div>