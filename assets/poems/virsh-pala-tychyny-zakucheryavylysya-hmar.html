<strong>Павло Тичина – Закучерявилися хмари</strong>
<p>Закучерявилися хмари. Лягла в глибинь блакить…<br />
О милий друже, — знов недуже —<br />
О милий брате, — розіп’яте —<br />
Недуже серце моє, серце, мов лебідь той ячить.<br />
Закучерявилися хмари…</p>
<p>Женуть вітри, мов буйні тури! Тополі арфи гнуть…<br />
З душі моєї — мов лілеї —<br />
Ростуть прекрасні — ясні, ясні —<br />
З душі моєї смутки, жалі мов квітоньки ростуть.<br />
Женуть вітри, мов буйні тури!</p>

<div>




</div>

<p>Одбивсь в озерах настрій сонця. Снує про давнє дим…<br />
Я хочу бути — як забути? —<br />
Я хочу знову — чорноброву? —<br />
Я хочу бути вічно-юним, незломно-молодим!<br />
Одбивсь в озерах настрій сонця.</p>
<p>І сміх, і дзвони, й радість тепла. Цвете веселка дум…<br />
Сум серце тисне: — сонце! пісне! —<br />
В душі я ставлю — вас я славлю! —<br />
В душі я ставлю світлий парус, бо в мене в серці сум.<br />
І сміх, і дзвони, й радість тепла.</p>
<p><em>(1915)</em></p>

<div></div>