<strong>Павло Мовчан – “Облудними словами заличкую…” </strong>
<p>Облудними словами заличкую<br />
життєві незугарності і страх:<br />
— Усе гаразд. І горя не існує.<br />
Душа окремо. І окремо прах.<br />
Не нарізно, а мов одне в одному,<br />
живуть, як різнойменні близнюки:<br />
п’є тіло мед, а на душі — оскома,<br />
бо різні вподобання та смаки.<br />
Що квапиться одна все надолужить,<br />
меди допити, діток нащадить,<br />
то друга до життя немов байдужа:<br />
воно для неї — то коротка мить…<br />
Увібгана у тіло, завше суща,<br />
в минущому — про вічність дба вона;<br />
і, мов горіха, плоть вона розлущить,<br />
і вилетить, бо меж не зна, не зна…<br />
А тлінне тіло — клопотун і дбаха —<br />
живе собі, все знаючи про час,<br />
у кокон душу замика від страху:<br />
відмахується — хай минає нас.<br />
І, мов мураха, стягує докупи<br />
по дрібці збіжжя, множачи майно,<br />
і надбане щодня рахує тупо,<br />
хоч дні його зраховані давно.<br />
Про судний день і думку відганяє:<br />
чим глибше страх, тим більше в роті слів,<br />
що розлітались, мов пташина зграя,<br />
і навіть сам себе не розумів.<br />
І, склеївши стару розбиту миску,<br />
він мимрив задоволено під ніс:<br />
—Хе-хе, як ловко, що й не видно риски…—<br />
та зір його туманився від сліз…<br />
І вже не бачив, як крізь вутле тіло<br />
просвічував усміхнений близнюк,<br />
мов виліплений з снігу — чистий, білий,<br />
і крила віхоли здіймались замість рук.<br />
Він ніби знав заздалегідь хвилину,<br />
коли зітхання розведе вуста<br />
і, звільнений раптово, він відлине<br />
туди, де інша плоть і тіснота.</p>

<div>




</div>

<p>***</p>

<div></div>