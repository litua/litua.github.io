<strong>Павло Мовчан – “Світе мій, як це просто, майже буденно…” </strong>
<p>Світе мій, як це просто, майже буденно —<br />
земля під кущами затвердла від тісноти давно,<br />
певність під спиною маєш і рукавом зеленим<br />
очі свої закриваєш, наповнені сном.<br />
Гостра трава стікає цівками по обличчю,<br />
і виступа на згинах білий сік-молочай,<br />
на шелестіння губ півень озвався тричі,<br />
й перемінився раптом світ у розкритих очах:<br />
бахнув у діжку бондар — пирснуло враз обруччя,<br />
слід полишивши іржавий на чистому полотні.<br />
Перст підведеш поважно і всюди у себе влучиш,<br />
бо ти давно вже існуєш у множині.<br />
Стала на перелеті виснажена хмарина,<br />
відцідивши зернистий, чистий, мов день, бурштин.<br />
Гуснуть тіні у скалки — в них життя мурашине<br />
так мальовничо холоне, ніби це радість — згин.<br />
І поодинці з лугу, із-під кущів вербових<br />
вибредуть тишкома радісні дітваки,<br />
метеликів-лускокрильців вони понесуть додому,<br />
ніби в бурштин, ув’язнивши в ніжні свої кулачки.</p>

<div>




</div>

<p>***</p>

<div></div>