<strong>Леся Українка – Полярна ніч </strong>
<p><em>(Фантазія)</em></p>

<div>




</div>

<p>Сиділи ми при згаслому багатті<br />
усі гуртом, – а гурт нас був чималий, –<br />
дивилися, як вогники блакитні<br />
тремтіли і конали, як між вуглям<br />
вилися прудко золоті гадючки<br />
і чезли, а за ними чорний вугіль<br />
сивизною вкривався, наче старів.<br />
Нам хата все тіснішою здавалась,<br />
бо темрява з кутків давно вже вийшла<br />
та й обступила нас, немов облога.<br />
Остатня свічка наша догоріла,<br />
і вже не видно стало ні стола,<br />
ні плям з вина червоного на ньому,<br />
ні чарочок порожніх та побитих,<br />
ніяких решток з бенкету… той бенкет<br />
немов останній був на сьому світі,<br />
так сумно нам було тепер по ньому.<br />
Один з нас обізвався: «Як погасне<br />
се вугля – буде чорно, як у гробі».<br />
«То принеси ще топлива», – хтось мовив.<br />
«Принести? Звідки? Ти хіба не чуєш,<br />
як хуртовина грає? Коли хочеш<br />
позбутися життя, то вийди з хати», –<br />
понуро перший відказав і змовк.<br />
«Та що, посидьмо в темряві, братове, –<br />
озвався наймолодший веселенько, –<br />
припас для їжі є, живитись будем<br />
навпомацки, а там настане день…»<br />
«День? Кажеш, день? Ти звідки знаєш?» –<br />
на його всі сердито загукали,<br />
та не збентежився ні крихти хлопець:<br />
«Відомо всім, що ніч бува по дневі,<br />
А день по ночі!» Ще й зареготався.<br />
«Ото сказав! – промовив злісно дід, –<br />
Раденький, що дурненький! Ще й сміється.<br />
«Відомо всім!» Либонь же, й те відомо,<br />
що смерть, бува, і поночі приходить,<br />
і до схід сонця»… – «Ба! Коли вмирати,<br />
то день чи ніч надворі – все одно, –<br />
для мертвого і сонце в небі чорне, –<br />
перечився хлопчина невгамовний, –<br />
ви б краще те подумали, дідусю:<br />
як довга ніч, то й день же буде довгий,<br />
полярний, вічний день!» – «Ніщо не вічне!» –<br />
пробовкнув дід, – ніхто його не слухав,<br />
бо хлопець розбудив надію нашу,<br />
і всі його питали, мов пророка:<br />
«Коли ж той день? Чи довго ще ся віч?»<br />
«Недовго, ні!» – «А ти ж по чому знаєш?..»<br />
«Передсвітом буває найтемніше,<br />
а темряви, як ся, ще не бувало!»<br />
І в голосі озвалась перемога<br />
у юнака. Хто мовив: «Правда, правда!»,<br />
а хто почав прогадувати вголос,<br />
чи вже давно ся ніч нас обгорнула,<br />
один казав: «Два тижні!», другий: «Місяць!»,<br />
ще інший: «Де! давніше!» – «Ні, недавно!» –<br />
змагався ще якийсь. «Одно відомо, –<br />
знов дід проворкотів понурим гласом, –<br />
що всі ми й доби, й тижні погубили<br />
в сій клятій тьмі, шкода їх і шукати!<br />
Про найтемнішу ніч – ніхто не звав,<br />
чи се вона остатня… Може, перша<br />
з тих, що без просвіту». – «Та ну вже, діду,<br />
хоч би мовчали. Справді, ви, мов пугач,<br />
віщуєте лихе»… – Жіночий голос<br />
бринів сльозами, теє промовлявши,<br />
зате дитячий, мов злотиста стрілка,<br />
з уст вирвався, аж темрява схитнулась:<br />
«А я вже бачив день!» – «Коли?!» – «Не знаю».<br />
«Який же він?» – «Хороший! Дуже славний!<br />
Червоний, золотий – який ще, мамо?<br />
Ти знаєш, ти тоді мені казала».<br />
«Ет, – байдуже озвалася матуся, –<br />
то був не день, то сполох був, та й годі».<br />
«А ти ж казала!» – «То я помилилась».<br />
Дитина вже заплакати збиралась,<br />
коли замріли в хаті стіни й лави<br />
і наш юнак покликнув: «Сонце сходить!<br />
Бач, я казав!» Ми кинулись до вікон.<br />
За сніжною пустинею далеко<br />
Займалося півкругом сяйво. «Де ж там! –<br />
сказала жінка, – се ж був знову сполох».<br />
«У сніжні ночі сполохи не сяють, –<br />
промовив дід. – Се просто місяць сходить».</p>

<div></div>