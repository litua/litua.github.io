<strong>Ліна Костенко – Облога Полтави </strong>
<p><strong>Розділ VIII</strong></p>
<p>Степи і ніч. І хвища над степами.<br />
Полтавський шлях сніги перемели.<br />
Вороже військо ломиться у брами.<br />
Глухі ворота. І мовчать вали.<br />
Стоїть обоз по груди у заметах.<br />
Вже встигли сани льодом обрости.<br />
Терпи, Полтаво. Помолись за мертвих, –<br />
передні коні в’їхали в хрести!</p>
<p>Полтава спить. А панство – чи не в гості.<br />
Сахнувся кінь. То ями, то горбки.<br />
Хрести, хрести…</p>
<p>І торохтять, мов кості,</p>
<p>на тих хрестах промерзлі рушники.<br />
Січе хуртеча, гостра, ніби шклиста.<br />
Піввійська вже не встоїть на ногах.<br />
Стара тополя, чорна та безлиста.<br />
Ворон гойда на цвинтарі в снігах.</p>
<p>Пани кленуть у лютому безсиллі.<br />
Це ж до Полтави ледве дотягли!<br />
Прослалось військо на чотири милі, –<br />
хоч головою бийся об вали.</p>
<p>На цій землі було вже їм бувальців,<br />
тут Бог не сіяв з неба їм крупу.<br />
Простягнеш руку – і не видно пальців,<br />
так хуртовина крутить у степу.</p>
<p>Шугає вітер, сатаніє хвища.<br />
Ще спробуй тут багаття розвести.<br />
Аж де той ліс!</p>
<p>Хоч спалюй топорища</p>
<p>або рубай на цвинтарі хрести.</p>
<p>Але не можна людність дратувати.<br />
Тут треба увійти без перешкод.<br />
Тут треба мирно.</p>
<p>Все перетривати.</p>
<p>Схизматики – розпечений народ.</p>
<p>Як не кричи, як браму не виламуй, –<br />
угода є, то впустять. Та коли?<br />
…Вали високі. Що там за валами?<br />
Глухі ворота. І мовчать вали.</p>
<p>А вранці, тілько почало світати,<br />
де не було, здається, ні душі, –<br />
і при лафетах – мирні гармаші.<br />
Ніхто з панами не заводить бійки<br />
і навіть слів дошкульних не вжива.<br />
Хто курить дерев’яні носогрійки,<br />
хто порох в гаківниці набива.</p>
<p>Сторожа, та стоїть собі на чатах.<br />
Та все їх більш над валом вирина, –<br />
у чорних свитах, у шапках кучматих,<br />
в кобеняках з овечого сукна.<br />
Ніхто нічим нікому не вгрожає,<br />
ні в кого шабля не блищить у руці.<br />
Лиш на валах козацтво походжає,<br />
і за щитами залягли стрільці.</p>
<p>А вже шляхетство інеєм взялося,<br />
і вже охрипло панство від проклять.<br />
Кричать, бряжчать,</p>
<p>ворота вщент розносять.</p>
<p>Але ж ворота ковані. Стоять.</p>
<p>Якусь годину все це потривало.<br />
То їхній головний пояснень зажадав.<br />
А це від Пушкаря козак з міського валу<br />
такий універсал на списі їм подав:</p>
<p>“Панове! Ви і ми – це рівні два народи.<br />
В боях рішили спір, і вільні ми тепер.<br />
Ви, значить, принесли до нас свої клейноди.<br />
Свого орла також. А нащо нам орел?</p>
<p>Наш полк стоїть у полковому місті.<br />
Це значить – стоїмо ми на своїй землі.<br />
А ви тут хто такі? Стояли б десь на Віслі.<br />
У нас тут гетьманат, у вас там королі.</p>
<p>Були б і ви, і ми таким би чином дома.<br />
Було б і вам, і нам кращіще так обом.<br />
Угода? Це ж яка? Вона нам невідома.<br />
Про що й звіщаєм вас з печаттю і гербом.</p>
<p>Між іншим, ви такі пощипані війною<br />
і маєте харчів так мало про запас,<br />
що коли раптом тут піднімете ви зброю,<br />
то місце цих подій не свідчить проти нас”.</p>
<p>…Минають миті, довші від століть.<br />
Дозорці ходять, наче на прогульку.<br />
Полтавський полк як вкопаний стоїть.<br />
Пушкар мовчить.</p>
<p>І тільки палить люльку.</p>
<p>– Якщо ми здійсним ці статті угоди, –<br />
дозорці гомоніли на валу, –<br />
то й цей останні остівок свободи –<br />
Полтавщина – потрапить в кабалу!</p>
<p>То це ми стільки вибули війни,<br />
щоб знов сюди вернулися вони?<br />
Щоб у Полтаві, полковому місті,<br />
стояло шляхти на кутку по двісті?!</p>
<p>Вже й так життя, як льох без душника.<br />
Нема коли і жінку пожаліти.<br />
Так мало нам свойого Вишняка,<br />
потрібні нам ще їхні живоїди!</p>
<p>Впустить в Полтаву військо його мосці?<br />
Е, ні, даруйте, тут нема дурних.<br />
Якщо їм зараз в руки не дамося,<br />
то згодом звідси й вдаримо на них.</p>
<p>Вже дехто й занудився при дозвіллю:<br />
– Якби хоч стрельнуть,</p>
<p>хоч пшоном, хоч сіллю.</p>
<p>Отаман Гук, що так гукає ловко,<br />
уже їм з валу гне сухого вовка.</p>
<p>Лише Горбань хапає дрижаки.<br />
Кричить: – Угода! Нарушать не смійте! –<br />
Він думає, – як впустять їх таки,<br />
то перш за все вони повісять війта.</p>
<p>Вишняк, той крутить, преповажний пан,<br />
такий, що всіх панів перепанує.<br />
Учора, кажуть, приміряв жупан.<br />
Іти послом до шляхти пропонує.</p>
<p>Але ж полковник не веде і вухом.<br />
Невже ж так і не виступим на прю?<br />
Лесько сказав:</p>
<p>– Як бухнем одним бухом! –</p>
<p>Пушкар сказав: – Я вам поговорю!</p>
<p>Тут головне – спокійно і без крові.<br />
А там почнуться ночі сильвестрові.<br />
А там Хрещення, Знайдення Глави…<br />
Це перемир’я, хлопці, до трави.</p>
<p>…Іван стояв, дивився на валу.<br />
Все перед ним було як на долоні.<br />
Здіймало військо сніжну кушпелу.<br />
От коней шкода. Дуже добрі коні.</p>
<p>Це ж де не йшли, забрали під сідло.<br />
Така зима, морози іорданські.<br />
Ич, скільки панства з ними прибуло!<br />
Один приїхав у кареті гданській.</p>
<p>І німці є. Теж лицарі тевтонські.<br />
Усе кричить, нуртується, гуде.<br />
Звалити хочуть стіни єрихонські.<br />
Нічого. Вал міцненький. Не впаде.</p>
<p>От тільки балка од дороги близько.<br />
Гей, діду, діду, ви ще там живі?<br />
Та й те сказать, –</p>
<p>хіба це вперше військо</p>
<p>у нього там пройшло по голові?</p>
<p>Пливуть над степом хмари волохаті.<br />
Живе там якось, як уже не є.<br />
Один-один.</p>
<p>І домовик у хаті</p>
<p>сміється, плаче й руку подає…</p>
<p>А десь окремо, як болюча згадка,<br />
стоїть за зиму нахолола хатка.<br />
Над Ворсклою, під тими яворами,<br />
де вже ніхто не світить вечорами.<br />
І тільки вогник блимає вгорі.<br />
Там, певно, Бог живе в монастирі.</p>
<p>І вже забута Богом і людьми<br />
живе Маруся в захистку зими.<br />
У снігових завоях завірюхи,<br />
де вже од хати тільки острішок,<br />
калиною годує омелюхів,<br />
отих жовтеньких стомлених пташок.</p>
<p>Лиш час від часу прогучать копита.<br />
А там до хати й стежка не пробита.<br />
Біліє сніг в лелечому гнізді,<br />
і льоду вже намерзло підбадді.</p>
<p>Хоч би десь вийшла в церкву, поміж люди,<br />
а то ж одна, ніколи і нікуди.<br />
Сухотний кашель надриває груди.<br />
Стоїть зима. Короткі сірі дні.<br />
Вночі горять сторожові вогні.</p>
<p>Щодня, щомиті полк напоготові.<br />
Іван мовчить.</p>
<p>Думки тепер тернові.</p>
<p>І лиш бринить, як болісна струна:<br />
а як Маруся, як же там вона?</p>
<p>…Та як, нічого. Нарікати гріх.<br />
Хіба я вже нещасніша за всіх?</p>
<p>Живе ж оно Ящиха Балаклійська.<br />
А голосила ж років півтора.<br />
А чоловік же не вернувся з війська,<br />
живе ж вона, нічого, не вмира.</p>
<p>Отак і я, привикну, якось житиму.<br />
Ніхто і не побачить, як тужитиму.</p>
<p>Та тільки ж я вдова не Балаклійська.<br />
У неї муж не повернувся з війська.<br />
Поліг, загинув, вбитий молодим.<br />
Їй можна вічно плакати за ним.</p>
<p>Щаслива ти, Ящихо Кошова!<br />
А я… Хто я? По кому я вдова?!</p>
<p>…Так і живу. Минаю, наче хмарка.<br />
Вся облітаю, як осінній лист.<br />
То мишеня майне із закамарка.<br />
То дров підкине дядько Шибилист.</p>
<p>То ти розважиш тугу нещадиму.<br />
То якось я і викреплю цю зиму.</p>
<p>Так, сплю не сплю, зіщулюсь на печі.<br />
І виє пес на місяць уночі.</p>
<p>Іван узяв ту руку, мов крижину:<br />
– Ходім зі мною, доленько, ходім.<br />
Якби мені ти стала за дружину,<br />
яка б то радість увійшла в мій дім!</p>
<p>Не повернула навіть голови.<br />
Лише печальне око з-під брови.<br />
Важка жалоба чорної коси,<br />
і тільки тінь колишньої краси.</p>
<p>– Кого ти любиш, Іване?</p>
<p>Мене</p>
<p>чи свою пам’ять?</p>
<p>Красива я була, правда?</p>
<p>Схожа на свою матір.</p>
<p>Смілива я була, правда?</p>
<p>Схожа на свого батька.</p>
<p>Співуча я була, правда?</p>

<div>




</div>

<p>Схожа на свій народ.</p>
<p>А тепер моє обличчя зведене судомою болю.</p>
<p>Вмираю від сухот.</p>
<p>Сама від себе вже вмерла.<br />
І ти це, Іване, знаєш.<br />
Оце, що від мене лишилось,</p>
<p>то, власне, уже не я.</p>
<p>Ти любиш не цю, Іване.<br />
Ти пам’ять свою кохаєш.<br />
Щасливий будь нею, Іване.<br />
Бо пам’ять завжди твоя.</p>
<p>– Я і тоді любив тебе до болю.<br />
А вже тепер, Марусю, й поготів.<br />
Дозволь мені лишитися з тобою.<br />
Отак як є. Без змовин і сватів.</p>
<p>У церкву підем. Піп нас обвінчає.<br />
Весілля справим. Пушкаря позвем.<br />
Як не полюбиш, в мене вистачає<br />
на двох любові. Якось проживем.</p>
<p>– Мене, Іване, – отаку понівечену?<br />
Мене, Іване, – отаку гірку?<br />
Хай Бог пошле тобі хорошу дівчину,<br />
ще будеш ти щасливий на віку.</p>
<p>На тому досить. І кінець розмові.<br />
Не треба й говорити нам про це.<br />
Моє життя – руйновище любові,<br />
де вже ніякий цвіт не процвіте.</p>
<p>– Останній плід на Чураївськім вітті!<br />
Оббив тебе такий жорстокий грім.<br />
Хоч би була залишила на світі<br />
дитиночку із голосом твоїм!</p>
<p>– Вже не залишу, долю змарнувала.<br />
Вже не залишу, час мій підоспів.<br />
Якби тепер, мабуть, я заспівала,<br />
було б це вже хрипіння, а не спів.<br />
Так і живу, без голосу, німа.<br />
Пісень немає – і мене нема.</p>
<p>…Оце і все, що є тепер у мене,<br />
моя матусю, нене моя, нене! –<br />
ота могила, на могилі хрест,<br />
і на деревах білий ожелест.</p>
<p>Була у мене мати, наче бджілонька.<br />
Тепер я тут лишилася сама.<br />
Стоїть її холодная постілонька.<br />
Все як було. А матері нема.<br />
Це я убила, я! Її, хорошу.<br />
Картай себе уже чи не картай.<br />
Про що, Іване, я тебе попрошу, –<br />
піди з могили сніг поодгортай.</p>
<p>Іде Іван. І знову повертає.<br />
Думками сніг з могили одгортає.<br />
Вороже військо… Цвинтар при дорозі…<br />
Четвертий тиждень місто у облозі.</p>
<p>…Рубають, кляті, Пушкарівський ліс.<br />
Тріщать і стогнуть, валяться дерева.<br />
Там і село за лісом – Пушкареве.<br />
Рубають, кляті, Пушкарівський ліс!</p>
<p>Старі дуби і парость молоду –<br />
аби сьогодні, а вперед не дбають –<br />
рубають криво, косо, без ладу,<br />
аж так і видно: не своє рубають.</p>
<p>Що день, що ніч – рубають, аж гуде.<br />
Із валу видно – звозять до дороги.<br />
Та ще й підстрелять зайця де-не-де,<br />
та ще й ведмедя викурять з берлоги.</p>
<p>Сто років ріс. І ще сто років ріс.<br />
Полковнику! Це ж треба провалитись,<br />
щоб так оце стояти і дивитись!..<br />
Рубають, кляті, Пушкарівський ліс.</p>
<p>Пушкар – нічого. Глянув – і нічого.<br />
Спокійні очі. Сива голова.<br />
Шорстка кирея кольору нічного.<br />
Дивився.</p>
<p>Думав.</p>
<p>– Швидше б та трава!</p>
<p>…Вночі над валом палахтить заграва.<br />
І попіл пахне долею Триліс.<br />
Як дикий звір, обкладена Полтава.<br />
Горять багаття – Пушкарівський ліс.</p>
<p>Горять багаття. Панство смажить вепра.<br />
Десь доп’яли старого сікача.<br />
Сидять, неначе виходці із пекла,<br />
усі пани полтавського ключа.</p>
<p>У тих снігах, у тому палахтінні,<br />
заслухані у власну маячню,<br />
сидять, як хижі сатанинські тіні,<br />
у пурпурових відблисках вогню.</p>
<p>І тільки цвинтар чорними хрестами<br />
із ночі підступає до багать.<br />
І вихолка ніяк не перестане,<br />
як привиди, у пітьму одбігать…</p>
<p>Оскільки ж мир,</p>
<p>стріляти нам не можна.</p>
<p>Лесько тупцює, сильно перемерз.<br />
У труби грають. Наволоч вельможна<br />
сама з собою танчить полонез.</p>
<p>Мовляв, їм добре. Козакам в досаду.<br />
Ось почекай, мазурку це утнуть.<br />
Ми видержим. Хай танчать до упаду.<br />
Вони стріляти першими почнуть.</p>
<p>…Стоять вельможні. Діло затяжне.<br />
Здається, так стоятимуть довіку.<br />
Лесько сміється: – Голод підіжме,<br />
чкурнуть, як чорт від кукуріку.</p>
<p>От хто веселий, так оцей Лесько.<br />
Біда йому для смутку не причина.<br />
Бо як приніс на світ його бузько,<br />
то так і виріс наймитом хлопчина.</p>
<p>Так присутяжив змалку його чмир,<br />
так остогидли стусани і кпини, –<br />
а тут війна. А це ж таки не мир.<br />
В чмира табун, а у Леська – й шкапини.</p>
<p>Вдовиний син, замріяна душа, –<br />
вже сотня їхня вийшла із Опішні,<br />
а він біжить за ними, як лоша,<br />
і гірко думи думає нівтішні, –</p>
<p>що як же так, в похід йому пора,<br />
сімнадцять літ, а він сидіти буде?!<br />
Якби коня позичити в чмир,<br />
а шаблю він і в битві роздобуде!</p>
<p>…Його піймав хазяїн у степу.<br />
З чужою в суд приведений конякою,<br />
він пояснив, що квапився в похід,<br />
отож не встиг чмиру сказати “дякую”.</p>
<p>Подумав суд і розсудив їх так:<br />
що він же вкрав не гроші, не з городу.<br />
Іде війна. А що ж то за козак,<br />
котрий коня не має для походу?</p>
<p>Що він чмиру ніяка ж не рідня,<br />
а все життя старається, гарує.<br />
Не доробився до свого коня,<br />
то хай йому хазяїн подарує.</p>
<p>Отож тепер він хлопець при коні.<br />
Хоробрий хлопець, не якась там хлипавка.<br />
…Лесько сказав: – Хіба це голод? Ні.<br />
Це просто піст. На те ж воно й пилипівка.</p>
<p>…А дні ідуть. Удавнилась облога.<br />
Вже навіть звикли. Йдеться до Різдва.<br />
З усіх боків одрізана дорога, –<br />
Полтавонько, ти все-таки жива?!</p>
<p>Вже навіть хтось пішов на вечорниці,<br />
об землю вдарив лиха того шмат.<br />
Дівки собі стоять біля криниці,<br />
а парубки стоять біля дівчат.</p>
<p>Грицькову мати доживає віку.<br />
Отаман Гук гукає на валу.<br />
Шинкарка Таця сіла на публіку,<br />
за блудодійство врізано полу.</p>
<p>В неділю був базар.</p>
<p>Вже чим там торгували,</p>
<p>але ж таки – в неділю був базар.<br />
Баби на гурт дві качки продавали.<br />
Хто виніс мак, хто рибу, хто узвар.</p>
<p>Хтось навіть бачив справжню паляницю.<br />
Дзизь навіть трохи душу закропив.<br />
Лесько, продавши гриву гривострижцю,<br />
собі пищаль гвинтовану купив.</p>
<p>Зате було матерій на базарі! –<br />
зарбаф, штамет, об’яр і алтабас.<br />
А нащо ті шовки та мухоярі?<br />
Тепер купляй китайку про запас.</p>
<p>А ще були там прянощі й приправи.<br />
Такі ж приправи гарні, як на сміх.<br />
Шапран та перець, – до якої страви?<br />
Чи той мушкатний запашний горіх?</p>
<p>Імбирцю, може? Може, кардамону?<br />
Цитрон заморський, – гріш йому ціна,<br />
коли керсетку он яку червону<br />
дають за вузлик прілого пшона.</p>
<p>Такий Святвечір, що нема й куті.<br />
Стоїть Іван. Над валом крупка сіє.<br />
– Чого стоїш отут на видноті?<br />
Ще стрілить хто.</p>
<p>– Не стрілить. Не посміє.</p>
<p>Був у Марусі. Снігом замело.<br />
Прийшов до неї, навіть не зраділа.<br />
А на Святвечір як вона сиділа,<br />
то вже од неї тіні не було.</p>
<p>Мовчить Іван, потемнівши лицем.<br />
Очей не зводить з поля і дороги.<br />
І кожна мить то може буть кінцем,<br />
то може буть початком перемоги.</p>
<p>…А це якраз після Різдва уранці<br />
ушкварили панове навдиранці.<br />
Налаштували з ночі свою валку,<br />
вже без погроз, без лютих перехвалок,<br />
знялися тихенько – та й у степ безмежний.<br />
То вже тепер хоч цвинтар незалежний.</p>
<p>Бо поки тут вони під валом бігали,<br />
у ці ворота ступою товкли,<br />
у спину їм з Брацлавщини й Чернігова<br />
нових постань пожежі припекли.</p>
<p>То й мусили забрать свої застави,<br />
мабуть, уже не тільки з-під Полтави.</p>
<p>І відступили – у полях тих самих.<br />
За ними панство у ріжнатих санях.<br />
І їхній ксьондз, небритий півзими,<br />
закутаний в тутейші килими.<br />
І те кварцяне військо зашкарубле,<br />
і ті гусари, зведені на пси,<br />
в обледеніле хутряне шкаруп’я<br />
ховаючи похнюплені носи…</p>
<p>Вже й день минув, і обрії примеркли.<br />
Уже й людьми дорога загула.<br />
І кволим дзвоном цвинтарної церкви<br />
жива Полтава голос подала.</p>
<p>Ген-ген у полі бовваніє чата.<br />
А при дорозі, жерлом у замет,<br />
стоїть покинута гармата,<br />
чавунний львівський фальконет.</p>
<p>Де слідно кіньми, застрибали галки.<br />
Вечірнє сонце скоро догорить.<br />
…І знов димок із Дідової Балки<br />
курить собі у небо та й курить!</p>
<p>***</p>

<div></div>