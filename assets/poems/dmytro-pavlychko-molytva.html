<strong>Дмитро Павличко – Молитва </strong>
<p>Молюся за чеченські трави,<br />
За терни, за карагачі,<br />
За листя ніжне і шемраве,<br />
Що обернулося в мечі.</p>
<p>Молюся за чеченську хвою,<br />
За смеречину, за сосну,<br />
Що піднімаються до бою<br />
Опівночі — посеред сну.</p>
<p>Молюся за чеченські граби,<br />
Чинари, явори, дуби,<br />
Що проти зайшлого нахаби<br />
Підносять прапор боротьби.</p>
<p>Молюся за чеченські лози,<br />
За ялівці, живоплоти,<br />
Де окупанти-смертовози<br />
Живцем не зможуть перейти.</p>

<div>




</div>

<p>Молюсь за бези і берези,<br />
Кущі на погоріллі хат,<br />
Де заховалось гостролезе<br />
Залізо помсти і розплат.</p>
<p>Молюся за чеченські хащі,<br />
За темники, за чагарі,<br />
Де снять поранені й болящі<br />
Дудаєвські боївкарі.</p>
<p>Молюся за чеченські ружі,<br />
Шипшини, жерепи, глоди,<br />
Що стали при дзвінкім оружжі<br />
Проти московської орди.</p>
<p>Молюсь за всі чеченські зела,<br />
Дерева, злаки і хліба,<br />
Що їх душа струнка й весела<br />
Цькує й ненавидить раба.</p>
<p>Молюся за вербу й калину,<br />
Що надійшли на клич вогню,<br />
Щоб полягти за Україну<br />
Там, де вмирають за Чечню.</p>
<p>***</p>

<div></div>