<strong>Герасим’юк Василь – Кілька хвилин першої світової</strong>
<p>“То не змія, то черв.<br />
Тут багато такої нехарі.<br />
А гадину зараз ви уздрите”, –<br />
сказав брусиловцям сліпий і засвистів.<br />
Ще не чули вояки такого свисту:<br />
невловні переливи,<br />
незвичні колінця,<br />
тони скрадливі –<br />
недобрий свист!<br />
Почули вояки,<br />
захитались буки і трепети,<br />
ворухнулася стіна смерек,<br />
і зашуміла на них умлівіч<br />
велика змія.<br />
Заніміли хоробрі вояки, скаменіли їх руки,<br />
забули про зброю.</p>

<div>




</div>

<p>“А чого-с така люта?” – крикнув сліпий<br />
і кинув проти неї киптар.<br />
Полоснула по одежині і прошуміла<br />
у темні потоки, у мертве ріща…<br />
Зашкруміла вовна, стліла шкіра…<br />
і вдарила канона!</p>
<p>Схопили вояки стрільби і побігли,<br />
бо полоснуло вогнем,<br />
відриваючи небо від землі…<br />
І в ту яму<br />
упав лицем сліпий.<br />
Зашкруміла земля, стліло небо –<br />
і молився сліпий, бо почувся інший свист,<br />
який поскладав хоробрих вояків<br />
один коло одного…<br />
І вперше заплакав старий<br />
видющими сльозами…<br />
І тяжко повертався<br />
у свої темні роки,<br />
у їх темні потоки,<br />
аж до мертвого ріща…</p>

<div></div>