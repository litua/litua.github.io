<strong>Надія Ковалюк – А слово – то найбільша в світі сила…</strong>
<p>А слово – то найбільша в світі сила,<br />
Йому ніколи не скінчиться строк.<br />
Воно людині обпікає крила,<br />
І водночас – підносить до зірок.</p>
<p>Буває тихим ,наче шелест листя<br />
І голосним, як ухкання сови.<br />
Буває,як сльоза, криштально-чистим,<br />
І руйнівним, як спалахи грози.</p>

<div>




</div>

<p>Буває – закарбується на серці,<br />
Що вже не змиє течія років.<br />
Буває – відголоском відізветься<br />
З далеких незнайомих берегів.</p>
<p>Це те, що було з самого початку,<br />
Призначене для радості й біди.<br />
Це всі відгадки на усі загадки,<br />
Це друзі й одночасно вороги.</p>
<p>І душу ранять не ножі ворожі,<br />
Не вогнепальна зброя, не стріла,<br />
І не колючі терни при дорозі,<br />
А необачно сказані слова…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>

<div></div>