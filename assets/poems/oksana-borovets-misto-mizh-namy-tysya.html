<strong>Оксана Боровець – Місто між нами – тисячі рук і рік</strong>
<p>Місто між нами – тисячі рук і рік.<br />
З ранку до ночі, поміж метро і METRO, –<br />
Скорені вівці, навчені вівчарі.<br />
Люди з очима вовка біжать із NETрів.</p>
<p>Місто між нами – лігво чужих тварин,<br />
Чути спиною подих різкий і спертий.<br />
Віти метро б’ються за склом вітрин,<br />
Києве яблуко котиться по проспекту.</p>

<div>




</div>

<p>Вовчі зіниці ширяться й шаряться: тут<br />
Сині простори, білі тіла овечі.<br />
Дивишся й давишся – вовчі стежки ростуть,<br />
Солодко пахне дика трава надвечір.</p>
<p>Поночі вернешся. Пута доріг, облог,<br />
Зірвеш із мене різко і нетактовно.</p>
<p>Світить у вікна місяць. Мій вовчий бог<br />
Горне до себе і загорта у вовну.</p>

<div></div>