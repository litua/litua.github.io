<strong>Микола Вінграновський – Над Чернівцями вороняччя…</strong>
<p>Над Чернівцями вороняччя,<br />
Над Чернівцями голуби,<br />
І поетичним щастям плаче<br />
Михайла погляд голубий,</p>

<div>




</div>

<p>І сміх, і шепіт серцю милий,<br />
Гуцулки погляд чорнокрилий,<br />
Як птича тінь, небесна тінь!<br />
Під небом зустрічі й розлуки<br />
Карпатських вин таємні руки<br />
Нам загойдали далечінь.<br />
І час гойдається, і гори,<br />
І день, і ніч, і щастя, й горе —<br />
Чи не гойдаємось і ми?</p>
<p>В зіницях просторінь безмежна,<br />
Як світ у птиці під крилом,<br />
І — качка дика, обережна —<br />
Нога гуцулки під столом…</p>
<p><em>1956</em></p>

<div></div>