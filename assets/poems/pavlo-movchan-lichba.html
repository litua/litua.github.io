<strong>Павло Мовчан – Лічба </strong>
<p>Многовмістима ця лічба<br />
все зрахувала: дати, роки<br />
і розіклала на губах<br />
минувшину на «доти» й «доки».<br />
Розкинеш руки — ось який<br />
цей світ, цей простір, ця хвилина,<br />
і рветься, рветься край руки<br />
невпинноткана павутина.<br />
На лікоть змірять, на ступінь,<br />
на власний зріст, на власний голос<br />
і розтягнуть тягучу тінь —<br />
на всю довжінь — тонку, як волос.<br />
Так мало, мало нам обом<br />
чаїно-білого, святого,<br />
ти зозулястим рукавом<br />
махнеш, здмухнеш шляхи-дороги…<br />
Нема ні міри, ні лічби,<br />
а є блакить, опуклі звуки,<br />
і є кульбаби для сівби —<br />
мечи, мечи гарячі руки!<br />
Ми без початків, без кінця<br />
були одвічно неділимі,<br />
і наші зрощені серця,<br />
мов краплі злиті, — всевмістимі.</p>

<div>




</div>

<p>***</p>

<div></div>