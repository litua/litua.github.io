<strong>Леся Українка – Забута тінь</strong>
<p>Суворий Дант, вигнанець флорентійський,<br />
Встає із темряви часів середньовічних.<br />
Як ті часи, такі й його пісні,<br />
Він їх знайшов в містичнім темнім лісі,<br />
Серед хаосу дивовижних марищ.<br />
Чий дух одважився б іти за ним блукати<br />
По тій діброві, якби там між терням<br />
Квітки барвисті вічні не цвіли?<br />
Зібрав співець мистецькою рукою<br />
Оті квітки і сплів їx у вінок,<br />
Скупав його в таємних водах Стіксу,<br />
Скропив його небесною росою<br />
І положив на раннюю могилу<br />
Вродливій Беатріче Портінарі,<br />
Що раз колись до нього усміхнулась,<br />
А в другий раз пройшла, не глянувши на нього,<br />
А в третій раз на неї він дивився,<br />
Коли вона в труні лежала нерухома.<br />
Вона була для нього наче сонце,<br />
Що світло, радощі й життя дає,<br />
Не знаючи, кому дає ті дари.<br />
І хоч зайшло те сонце променисте,<br />
Він не забув його ні в темряві понурій,<br />
Ані при хатньому багатті привітному,<br />
Ні на землі, ні в пеклі, ні в раю<br />
Він не забув своєї Беатріче.<br />
Вона одна в піснях його панує,<br />
Бо в тій країні, де він жив душею,<br />
Він іншої дружини не знайшов.<br />
Він заквітчав її вінцем такої слави,<br />
Якою ні одна з жінок ще не пишалась.<br />
Безсмертна пара Данте й Беатріче,<br />
Потужна смерть не розлучила їх.<br />
Навіщо ж ти, фантазіє химерна,<br />
Мені показуєш якусь убогу постать,<br />
Що стала поміж їх, немов тремтяча тінь,<br />
Мов сон зомлілої людини, – невиразна?<br />
Нема на ній вінця, ні ореолу,<br />
Її обличчя вкрите покривалом,<br />
Немов густим туманом. Хто вона?<br />
Тож ні один співець її не вславив<br />
І ні один митець не змалював;<br />
Десь там, на дні історії, глибоко<br />
Лежить про неї спогад. Хто вона?<br />
Се жінка Дантова. Другого ймення<br />
Від неї не зосталось, так, мов зроду<br />
Вона не мала власного імення.<br />
Ся жінка не була провідною зорею,<br />
Вона, як вірна тінь, пішла за тим,<br />
Хто був проводарем “Італії нещасній”.<br />
Вона ділила з ним твердий вигнання хліб,<br />
Вона йому багаття розпалила<br />
Серед хужої хати. І не раз<br />
Його рука, шукаючи опори,<br />
Спиралась на її плече, запевне;<br />
Їй дорога була його співецька слава,<br />
Але вона руки не простягла,<br />
Аби хоч промінь перейнять єдиний;<br />
Коли погас огонь в очах співецьких,<br />
Вона закрила їх побожною рукою.<br />
Так, вірна тінь! А де ж її життя,<br />
Де ж власна доля, радощі і горе?<br />
Історія мовчить, та в думці бачу я<br />
Багато днів смутних і самотних,<br />
Проведених в турботному чеканні,<br />
Ночей безсонних, темних, як той клопіт,<br />
І довгих, як нужда, я бачу сльози…<br />
По тих сльозах, мов по росі перлистій,<br />
Пройшла в крашу слави – Беатріче!</p>

<div></div>