<strong>Микола Вінграновський – Ще молодесенька…</strong>
<p>Ще молодесенька. Навшпиньках не ходило<br />
Її ще серце під вікном любові.<br />
І от вона співає “Подоляночку”,<br />
Ї, над кульбабами співаючи, літа…</p>
<p>Із відрами по березі Дніпра<br />
Вона іде в червонім намистинні,<br />
І тінь її, і відер тінь гойдлива<br />
Ідуть із нею-гойда-гойда-хить…</p>

<div>




</div>

<p>У синіх відрах листя лопушині,<br />
Але нараз — вода з-під них і хлюпне<br />
На білому піску в слідочки ніг.<br />
Вже носик впрів її; і, дивлячись на тучу<br />
І на Дніпро, що в тучу ту подався,<br />
Свої хатки мурашки закладають.</p>
<p>Мерщій під гору, горенько, — гроза!<br />
З гори ж тим часом в білій сорочині<br />
Котився братик меншенький її,<br />
Підбіг, вхопився рученям за дужку.</p>
<p>І, оглядаючись на мокру тучу з вітром,<br />
Подибали до хати…</p>
<p>…Печенігів<br />
Колись на цьому місці Ярослав<br />
Розбив і розгромив на цьому місці…</p>
<p><em>1965</em></p>

<div></div>