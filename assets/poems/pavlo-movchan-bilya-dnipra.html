<strong>Павло Мовчан – Біля Дніпра </strong>
<p>— Пет-ре! Іва-не! Ма-рі-є! —<br />
По складах переносимо власні ймення на той бік,<br />
де іскри святкують свою нетривалість,<br />
блукаючий дим назустріч підводиться тихо,<br />
високе полум’я, високий дим, і ми високі.<br />
Сягаємо один одного і рівність свою відчуваємо<br />
з березовим вітром,<br />
що носить пригорщу солов’їв і не знає,<br />
де їх посіять…<br />
Рівна земля під ногами — видно за обрій.<br />
Рівна дорога кінцями на обіч:<br />
підеш ліворуч — знайдеш відлуння,<br />
праворуч підеш — мовчазний камінь,<br />
але всюди-усюди знаки на твою присутність,<br />
бо всюди з тобою простір…<br />
І всюди крилом ти відділений від неба.<br />
— Еге-гей! —<br />
Змикаєш губи, і стільки в тобі тих слів, стільки<br />
неназваної радості,<br />
що пальцем виводиш її на глині, гострієм на камені,<br />
вогнем на бересті…<br />
— Гей! — І клич даленіє до крапки.<br />
— О-ой! — в стрілу розгортається вигук,<br />
а поміж тими крапками — стільки можливостей захвату,<br />
така вірогідність бути променем,<br />
що ділиш простір на «все» й «порожнечу»<br />
і швидше вигадуєш слово «сумнів»…<br />
Гасиш багаття, заповзаєш в спальник<br />
і думаєш наостанку,<br />
що треба перевірить перемет на світанку.</p>

<div>




</div>

<p>***</p>

<div></div>