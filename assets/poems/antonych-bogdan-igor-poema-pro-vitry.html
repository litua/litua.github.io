<strong>Антонич Богдан-Ігор – Поема про вітрини</strong>
<p>Скляні очі кам’яниць,<br />
над ними чола балконів,<br />
рійний, стрійний танець<br />
світла красок, тонів.</p>
<p>О місто, місто, місто –<br />
гігантний заліза та бетону тин.<br />
О місто, місто, місто –<br />
задимлене в неба блакить</p>
<p> алмазними зіницями вітрин.</p>
<p>Очі скляні кам’яниць,<br />
над ними шильди, фасади,<br />
мінливий реклам танець<br />
пестить трійлом принади.</p>
<p>О місто, місто, місто –<br />
гігантний заліза та бетону тин.<br />
О місто, місто, місто,<br />
розбавлене рельєфами вітрин.</p>
<p>Отак глядіти в ваші прозорі шиби.<br />
О прямовисні озера закляті:<br />
чи се плюскотять срібні риби,<br />
з місячного сяйва натяті?..</p>
<p>. . . . . . . . . . . . . . . . . . . . . . . . . . . .</p>
<p>Так добре глядіти в ваші безплямні</p>
<p>       шиби.</p>
<p>О скорбе, перерізана площиною</p>
<p>       вітрини,</p>
<p>в дощі рефлексів розцвіли казок</p>
<p>       гриби,</p>
<p>шоколадові дрібні мелюзини…</p>

<div>




</div>

<p>. . . . . . . . . . . . . . . . . . . . . . . . . . . .</p>
<p>По тисячкрать пристрасні очі</p>
<p>водять по вас трус,</p>
<p>та ви хіхочетесь рожевими</p>
<p>лампами.</p>
<p>По тисячкрать вдаряєте цілунками</p>
<p>спокус</p>
<p>мерехтливі, в блиску злив</p>
<p>спокусливі плями.</p>
<p>В жоржети, шовки, брокати,</p>
<p>крепдешини</p>
<p>убрані цвітів кльомби,<br />
вічно всміхнені дерев’яні</p>
<p>манекени,</p>
<p>квадрати, прямокути, ромбоїди,</p>
<p>ромби.</p>
<p>Очі скляні кам’яниць,<br />
рельєфи, шильди, фасади,<br />
блідий місяць-каганець,<br />
ярких ліхтарів громади.</p>
<p>О місто, місто, місто –<br />
гігантний заліза та бетону тин.<br />
О місто, місто, місто,<br />
Кричи квадратами вітрин.</p>
<p>Кам’яниць скляні очі,<br />
сном зашуміли будуари,<br />
виллялись темні тіні ночі<br />
на сквери, парки, тротуари.<br />
О місто, не треба лякатись</p>
<p>її конклюзій.</p>
<p>О місто, тебе прощають на добраніч</p>
<p>вітрини брязком жалюзій</p>

<div></div>