<strong>Микола Руденко – Авторське побажання</strong>
<p>Часом уявлю оце писання<br />
В томику —<br />
І виплачусь над ним…<br />
Враз тюремне самокопирсання<br />
Стане осоружним і нудним.</p>
<p>Сам пораджу: не купуй, читачу,<br />
Ці пропахлі потом сторінки,<br />
До яких належать у придачу<br />
Не квіткові —<br />
Дротяні вінки.</p>
<p>Бачиш, друже: в нас на квіти бідно<br />
(В зоні є п’ятірка мальв–сиріт) —<br />
Отже, римування відповідно<br />
Пристосоване до слова “дріт”.</p>
<p>Ох, те слово! У звучанні вірша<br />
Воно ріже вухо знов і знов —<br />
Бо у серце западає гірше,<br />
Ніж “троянда” чи, скажім, “любов”.</p>

<div>




</div>

<p>Хай цвітуть троянди. Хай у небо<br />
Всюди линуть радісні пісні.<br />
Та, даруйте, нагадати треба:<br />
Десь натягують самі для себе<br />
Люди загорожі дротяні.</p>
<p>Думкою до них вертайся знову,<br />
Доки ще лишився на землі<br />
Хоч один, хто за правдиве слово<br />
Корчиться у дротяному злі.</p>
<p>Лиш коли останній політв’язень<br />
Вернеться з тюремної імли —<br />
В кочегарці найдешевших лазень<br />
Ці рядки безжалісно спали.</p>
<p>То не жертва й не духовне мито,<br />
Що з поета вимагає Зло —<br />
Просто хай вони поможуть змити<br />
Все, що таврувало і пекло.</p>
<p>Ну, а я, здолавши перевали<br />
На шляху до вічних володінь,<br />
Цим рядкам, що в серці визрівали,<br />
Мовлю: ви мене порятували<br />
Від душевних зривів і падінь.</p>
<p><em>02.11.1980</em></p>

<div></div>