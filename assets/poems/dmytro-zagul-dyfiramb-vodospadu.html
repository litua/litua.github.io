<strong>Дмитро Загул – Дифірамб водоспаду</strong>
<p>Води і люди!<br />
Ви вічний, могутній рух!<br />
Нестримні діти природи,<br />
Спонука спонук.<br />
Ви – дух!<br />
Ви – сила!<br />
Води і люди.</p>
<p>Ні гори, ні скелі<br />
Не стримають ваших<br />
Стромих доріг,<br />
Не вдержать навальний ваш біг –<br />
Ні простори пустелі,<br />
Ні примари богів угорі<br />
На хмарній небесній стелі.</p>
<p>Не вдержаться гори,<br />
Де ваша сила пройде, –<br />
Звузяться сині простори,<br />
Бог упаде, –<br />
А рух ваш не згасне ніколи,<br />
Ніколи!..<br />
Ніде!..</p>
<p>Перед променем вашим –<br />
Кришиться криця,<br />
Кремінь, граніт, –<br />
Перед поглядом вашим –<br />
Зникає запона тисячоліть, –<br />
Перед голосом вашим –<br />
Мовчання смерті стоїть, –<br />
Розкрите – одверте.</p>
<p>О водоспаде,<br />
Танцюристе перлистий!<br />
Зі свого стрімкого<br />
Водяного стовбура<br />
На твердому пні<br />
Ти вічно цвітеш свій танок<br />
До сухої землі,<br />
Мільйонами струнних гілок –<br />
Міріадами перлів-квіток.</p>
<p>Оддаєшся траві,<br />
Кропиві отруйній<br />
Над рівчаками доріг,<br />
Гониш стрункі водограї<br />
Соковито-зелених пальм догори.<br />
Мерзне дрібна незабудка<br />
В холодній твоїй росі,<br />
А сіра маслина –<br />
Дерево Сходу –<br />
Мідяними помпами-смоками<br />
Висикає твій сік,<br />
Вічний коханку землі.</p>

<div>




</div>

<p>Отже ж і я, –<br />
Я, твій безсмертний коханець,<br />
Люба земле моя,<br />
Розіллюся потопою-зливою<br />
На просторах твоїх<br />
І нестримною повіддю<br />
Людство заплю.<br />
Донизу!<br />
До низу з верхів самоти!<br />
Додолу!<br />
Додолу лети,<br />
Буйний Дунаю!<br />
Шумом кохання<br />
В долах розтану,<br />
На скелях високих<br />
Оком своїм<br />
Глибінь долин я зміряю.<br />
Розженусь, розбіжусь –<br />
І в море голів увіллюсь,<br />
Де злидні,<br />
Де горе нужденних.</p>
<p>До темних провалів,<br />
Поборених, зморених,<br />
Закутих, пригноблених,<br />
До сірих пустель,<br />
До безодень безплодних,<br />
До безкраїх степів-бідняків,<br />
До задимлених гаваней вигнанців –<br />
Скрізь розіллюсь,<br />
Зіллюся з морем<br />
Зітхань і сліз.</p>
<p>Униз! Униз!<br />
До скам’янілого глибу,<br />
В засохлу скибу,<br />
Водоспаде, спустись!<br />
Мусиш слухатись<br />
Вічного трибу:<br />
Униз! Униз!</p>
<p>Хто роздаровує силу свою,<br />
Непомітно стає багачем.<br />
Каскадами вуст,<br />
Джерелами очей<br />
Дарунуки свої розіллю –<br />
Я велику любов<br />
Уночі роздаю.</p>
<p>Беріть мою силу!<br />
Беріть її!<br />
Дарую, що маю, –<br />
Свою любов!<br />
Буду розтрачуватись до краю,<br />
Знову і знову,<br />
Бо знаю я:<br />
Невичерпні глетчери землі,<br />
Невичерпні джерела серця!</p>
<p>ІЗ ЗБІРКИ “МОТИВИ”, ДИФІРАМБИ, 1925 р.</p>

<div></div>