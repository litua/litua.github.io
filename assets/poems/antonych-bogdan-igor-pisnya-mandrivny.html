<strong>Антонич Богдан-Ігор – Пісня мандрівника</strong>
<p>Шумить у серці вітер, кров огонь бурлить.<br />
О, допекла вже бруків, мурів, цегли гидь!<br />
На берег моря туга, в край землі жене,<br />
де океан манить піснями хвиль мене.</p>
<p>Покину стукіт вулиць та піду, де пристань,<br />
де линв протяжна пісня й щоглів має триста,<br />
де кораблі, човни по хвилях бурних линуть.<br />
Не стану, аж на них очима відпочину.</p>

<div>




</div>

<p>Почую вітру рев і мев почую крик,<br />
хвиль булькіт і води об стіну човна сик,<br />
та відгук, що стерна справляє оборот.<br />
Тоді скажу: це мій до моря поворот.</p>
<p>О, допекла вже бруків, мурів, цегли проза!<br />
Тужу за морем, батьківщиною матроса.<br />
Шумить у серці вітер, жар вперед жене.<br />
На море! Гей, на море!! Сум тут вб’є мене.</p>

<div></div>