<strong>Богдана Лапченко – Мій тату, я тебе не знаю…</strong>
<p>Мій тату, я тебе не знаю,<br />
А як же хочеться мені<br />
Забрать тебе із того Раю<br />
І оселити на землі!<br />
До тебе сісти на коліна<br />
І говорити про усе:<br />
Яка любов бува незмінна,<br />
Коли у грудях не пече,<br />
Як сонце сходить на світанку<br />
І як роса в траві блищить.<br />
А ти подуй на мою ранку.<br />
Отак. Спасибі. Не болить.<br />
Я стільки хочу розказати!<br />
А іще більше – запитать…<br />
Якщо ти чуєш мене, тату,<br />
Допоможи на ноги стать!</p>

<div></div>