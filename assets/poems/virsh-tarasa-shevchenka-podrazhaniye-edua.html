<strong>Тарас Шевченко – Подражаніє Едуарду Сові</strong>
<p>Посаджу коло хатини<br />
На вспомин дружині<br />
І яблуньку, і грушеньку,<br />
На вспомин єдиній!</p>
<p>Бог дасть, виростуть. Дружина<br />
Під древами тими<br />
Сяде собі в холодочку<br />
З дітками малими.</p>

<div>




</div>

<p>А я буду груші рвати,<br />
Діткам подавати…<br />
З дружиною єдиною<br />
Тихо розмовляти:</p>
<p>«Тойді, серце, як бралися,<br />
Сі древа садив я…<br />
Щасливий я!» — «І я, друже,<br />
З тобою щаслива!»</p>
<p><em>19 ноября [1859], С.-Петербург</em></p>

<div></div>