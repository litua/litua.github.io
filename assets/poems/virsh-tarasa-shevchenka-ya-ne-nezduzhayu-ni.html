<strong>Тарас Шевченко – Я не нездужаю, нівроку</strong>
<p>Я не нездужаю, нівроку,<br />
А щось такеє бачить око,<br />
І серце жде чогось. Болить,<br />
Болить, і плаче, і не спить,<br />
Мов негодована дитина.<br />
Лихої, тяжкої години,<br />
Мабуть, ти ждеш? Добра не жди,<br />
Не жди сподіваної волі —<br />
Вона заснула: цар Микола<br />
Її приспав. А щоб збудить<br />
Хиренну волю, треба миром,<br />
Громадою обух сталить;</p>

<div>




</div>

<p>Та добре вигострить сокиру —<br />
Та й заходиться вже будить.<br />
А то проспить собі небога<br />
До суду божого страшного!<br />
А панство буде колихать,<br />
Храми, палати муровать,<br />
Любить царя свого п’яного,<br />
Та візантійство прославлять,<br />
Та й більше, бачиться, нічого.</p>
<p><em>1858, 22 ноября, [С.-Петербург]</em></p>

<div></div>