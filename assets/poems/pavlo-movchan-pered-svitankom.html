<strong>Павло Мовчан – Перед світанком </strong>
<p>День схлянув, як і не було:<br />
у вікна вдосталь натекло<br />
важкої сутіні та тиші.<br />
І світла кругле помело<br />
під ліхтарем вітрець колише.<br />
Гостріша гавкіт у селі,<br />
а людський голос пучнявіє,<br />
і м’ятним духом від землі<br />
легенько понад шляхом віє.<br />
Все водностайнює пітьма,<br />
з речей знімає оболонки:<br />
ні верб, ані беріз нема,<br />
всі імена, слова помовкли…<br />
Невмітно горбиться земля,<br />
вода у відрах виростає,<br />
небесна сила іздаля<br />
до горла серце підіймає…<br />
Вже піднялась і кров до скронь<br />
і стукіт разуразний чути.<br />
І ти волаєш: — Де вогонь?! —<br />
Та навкруги — мовчання, сутінь.</p>

<div>




</div>

<p>***</p>

<div></div>