<strong>Леся Українка – Грішниця</strong>
<p>Колись давно в далекій стороні<br />
Була війна страшна і незвичайна:<br />
Те лихо звалось білою війною.<br />
Без гасел бойових, без гучної музики,<br />
Без грімких вистрілів, без ясних корогов.<br />
Вона була немов лихе повітря,<br />
Що прилітає на совиних крилах.<br />
І полягав вояк за вояком,<br />
Полки зникали, як вали на морі;<br />
На поєдинки там виходили вночі,<br />
Ховаючи під пахву короговку.<br />
У темряві густій ніхто не бачив,<br />
Як блискала й щербилась ясна зброя,<br />
Як падав і конав один з борців,<br />
Як ворог загрібав його у темну яму,<br />
Не раз іще живого. Старшина<br />
Лічила ранком військо, і багато<br />
Найкращих вояків у ньому бракувало:<br />
Ніхто не знав, де й як вони лягли.<br />
В той час найбільше воювали шнуром,<br />
Кайданами, отрутою, підкопом,<br />
А зрада гаслом військовим була.<br />
Часами тільки бомба огнева<br />
Могильну тишу розбивала гучно<br />
І всіх навколо ранила скалками.<br />
Раз в темну ніч на бій дівчина вийшла<br />
(Тоді йшли всі, жінки і чоловіки,<br />
І навіть діти не сиділи дома).<br />
Вона була при зброї: у руках<br />
Був заступ гострий, а в кишені куля,<br />
Набитая знадобом розривним.<br />
Дівчина йдучи тихо шепотіла,<br />
А на устах був усміх зловорожий:<br />
«Ой, підкопаю вражеє гніздо!<br />
Злетять вони угору, мов ті птахи!»<br />
От підійшла вона під темний мур<br />
Високої будови. Притаїлась,<br />
Перечекала сторожкий патруль<br />
І почала копать завзято, швидко…<br />
До половини підкопала стіну,<br />
Підклала кулю розривну під неї.<br />
А потім добула вогню і запалила<br />
У кулі трут і подалась додому<br />
З надією страшною. Коли раптом<br />
Мов грім ударив, – куля розірвала<br />
Завчасно стіну, і каміння гостре<br />
Посипалось навколо, наче град.<br />
І ось один важкий та гострий камінь<br />
Улучив дівчину, і полягла вона,<br />
Немов прибита градом ніжна квітка.<br />
Тут незабаром прилетів патруль,<br />
Знялася заметня, тривога, шуканина,<br />
І дівчину знайшли. «Чи мертва, чи зомліла?»<br />
Питали вояки. «Несіть її в шпиталь!» –<br />
Сказав старший. «Нехай її черниці<br />
Там одволодають, а потім буде суд».<br />
І віднесли в шпиталь зомлілую дівчину.<br />
І прийняли її там сестри милосердні, –<br />
Вони приймали всіх, – приставили до неї<br />
Черницю молоденьку, щоб гляділа.<br />
Лежала цілий день без пам’яті слаба,</p>
<p>Але надвечір їй вернувся тямок,<br />
Одкрила очі, глянула навколо:<br />
Склепіння біле, образ і лампада<br />
І біля ліжка, наче другий образ,<br />
Бліда дівчина в чорному убранні.<br />
Хвора</p>
<p>Де я і хто ти?<br />
Черниця</p>
<p>Сестро, мир тобі!<br />
Се божая оселя, ти в шпиталі,<br />
А я твоя сестра, тебе гляджу.<br />
Хвала найвищому, що ти опам’яталась.<br />
Хвора</p>
<p>А чула ти, що сталось сеї ночі?<br />
Черниця</p>
<p>Хай бог простить тому, хто се вчинив…<br />
Хвора</p>
<p>Се я!<br />
Черниця</p>
<p>О сестро! ти?.. Ти каєшся, запевне!</p>
<p>Хвора</p>
<p>Ні, каяться вважала б я за гріх!<br />
Скажи, – ти певне знаєш, – адже в замку<br />
Усі погинули? ніхто з них не зоставсь?<br />
Черниця</p>
<p>Ні, милував господь. Одна лиш вежа<br />
Упала, на той час там не було нікого.<br />
Хвора</p>
<p>О, що ти кажеш?! (Хвора заридала).<br />
Черниця</p>
<p>Вгамуйся, бідна сестро, помолися<br />
Зо мною вкупі богові святому,<br />
Подякуй, що не дав тобі вчиниш зла,<br />
Проси, щоб мир твоїй душі послав він<br />
І в серце повернув забутую любов.<br />
Сльозами змий оту лихую пляму,<br />
Що положив гидкий, ворожий замір.<br />
Аби простив тебе суддя небесний,<br />
А суд земний для праведних – ніщо.<br />
Хвора</p>
<p>Гадаєш ти, що я боюся суду?<br />
Запевне, бридко між гадюк попасти,<br />
Та я їх не боюсь, суд не страшний для мене, –<br />
Небесний чи земний, для мене все одно, –<br />
Однакові для мене рай і пекло,<br />
Бо я не вірю в них.<br />
Черниця</p>
<p>О господи, рятуй<br />
Оцю заблукану, нещасну душу!<br />
Послухай, сестро, ти ще молода,<br />
І, може, прийдеться загинути…<br />
Хвора</p>
<p>Дарма!<br />
Не жаль мені, що молодою згину,<br />
А жаль – о лютий жаль, що пропаду даремне.<br />
Черниця</p>
<p>Ніхто даремне в господа не гине,<br />
Без волі божої і волос не спаде.<br />
Хвора</p>
<p>Не хтіла б я тебе вразити, сестро,<br />
Та, бачу, прийдеться розмову залишити,<br />
Бо ми говоримо на різних мовах.<br />
Черниця</p>
<p>Ні!<br />
У всіх людей одна є спільна мова –<br />
Братерськая любов.<br />
Хвора</p>

<div>




</div>

<p>Любов, ти кажеш?<br />
А я б сказала – щирість…<br />
Черниця</p>
<p>Прожени<br />
Ненависті дракона геть із серця,<br />
Нехай в ньому зостанеться любов,<br />
І ми одна одну запевне зрозумієм,<br />
Як розумів розбійника Христос.<br />
Хвора</p>
<p>Пожди, кохана сестро, я те бачу,<br />
Що ти мене і жалуєш, і любиш,<br />
Хоч я тобі чужа. Та я б хотіла,<br />
Щоб знала ти, кого і за що любиш,<br />
І як осудиш, то щоб знала за що.<br />
Сядь ближче біля мене, нахили<br />
Лагідне личенько до мене ближче,<br />
Забудь про те, що звете ви гріхом<br />
Чи праведністю, слухай тільки пильно.<br />
Черниця</p>
<p>Боюся я, що втомишся, – ти ж хвора.<br />
Хвора</p>
<p>Дарма! нехай умру, та думка не умре!<br />
В таке безсмертя й я привикла вірить.<br />
Адже і в вас є сповідь перед смертю…<br />
Мене жде шибениця – я те знаю.<br />
Так слухай. Ти все згадуєш любов,<br />
Вона й моя наставниця єдина.<br />
Мене любов ненависті навчила,<br />
Колись і я була, як ти, лагідна, тиха<br />
І вірила в братерськую любов,<br />
Бо при мені були брати кохані,<br />
Родина й ніжні подруги мої.<br />
Образу я сльозами зустрічала<br />
І перед кривдою схиляла я чоло,<br />
Коли вона на мене наступала.<br />
Я матері і батькові корилась,<br />
Вони ж були до мене завжди добрі.<br />
Я думала, що лад такий можливий<br />
Між ворогом і бранцем… Коли се<br />
Розпочалося біле лихоліття<br />
І наше місто зайняла облога;<br />
Боролося воно, змагалось, як уміло,<br />
А потім мусило відперти браму,<br />
І вороги ввійшли з тріумфом в неї.<br />
Я бачила, тоді, що хто хиливсь найнижче,<br />
Того найбільш топтали люди й коні.<br />
Мій батько й мати ворогам корились,<br />
А добрості не бачили ніколи.<br />
У мене розум наче потьмарився,<br />
Не знала я, де правда і де кривда,<br />
Я знала тільки, що мені так жаль,<br />
Так жаль на ворогів і жаль на подоланих.<br />
Сумний був час; товариші мої<br />
Пішли у військо, кликали й мене.<br />
Та я в собі не чула сили.<br />
Ті, що зостались, я їх одцуралась<br />
Або вони мене, пропала наша згода.<br />
Брати і сестри смутнії ходили,<br />
Той самий жаль гнітив їх, що й мене.<br />
Та що казати? В подоланім місті<br />
Немає щастя і не може бути!<br />
Хотіла я спершу, як ти, піти в черниці,<br />
У сестри милосердні, та для сього<br />
Потрібна віра, – я її не мала…<br />
Отак життя минало день за днем.<br />
Я бачила, як гинуло найкраще,<br />
Як родичі мої гнили по тюрмах<br />
І як високе низько упадало.<br />
Тоді в мені спалахнула ненависть<br />
До тих, що нищили мою любов.<br />
Ненависть розгоралась більше й більше,<br />
Та я не знала, де її подіти.<br />
Так, може б, я себе вогнем спалила власним,<br />
Та іншеє судилося мені.<br />
Прийшов один товариш і промовив:<br />
«Ходи; ми знову на війну зібрались!<br />
Не ми уб’єм, то нас вони уб’ють;<br />
Ми мусим боронитись, поможи нам!<br />
Невже ти будеш осторонь сидіти<br />
І споглядать, як ллється братня кров?<br />
Ні, сором се терпіти. Наша смерть<br />
Научить інших, як їм треба жити.<br />
Ходи, з тобою, певне, й другі підуть».<br />
І я пішла…<br />
Черниця</p>
<p>А мати? а родина?<br />
Хвора</p>
<p>У ту хвилину я про них забула,<br />
Та, може б, не згадала і тепер,<br />
Якби вдалось моє велике діло.<br />
Я б упилася щастям перемоги, –<br />
Не спогадом, надією жила б.<br />
Але ж тепера я даремне гину<br />
І думаю про той даремний жаль,<br />
Що може вбить мою кохану матір.<br />
Своїх сестер я бачу у жалобі,<br />
Братів у смутку – і даремне все!..<br />
Коли б могла я ще хоч раз побачить<br />
Моїх коханих!..<br />
Черниця</p>
<p>Сестро, не журись!<br />
Якби ти тільки вірила у те,<br />
В що вірим ми, потішилась би певне.<br />
Ми віримо, що в іншім, кращім світі<br />
Побачимо усіх, кого любили.<br />
Хвора</p>
<p>Шкода! Ви вірите, що єсть і рай, і пекло,<br />
Що люди й «там» не можуть рівні бути.<br />
Моя лагідна мати не злочинна,<br />
Не вбила і не хтіла вбить нікого,<br />
Їй мусить райська брама відчинитись,<br />
А для таких, як я, в раю немає місця.<br />
Черниця</p>
<p>Все переможе щире каяття,<br />
І гріх, і пекло перед ним зникають,<br />
І райська брама навстежи одкрита.<br />
Згадай же, сестро, любую родину,<br />
Пожалуй душу бідну, молоденьку,<br />
За віщо ж має гинути вона?<br />
Хвора</p>
<p>Чернице, спогадай: стоїть у вашій книзі:<br />
«Ніхто не має більшої любові,<br />
Як той, хто душу покладе за друзів».<br />
Ну, годі, я скінчила, ти вже знаєш<br />
І як осудиш, то вже знаєш за що.</p>
<p>Умовкла хвора, і черниця тихо<br />
Сиділа, очі в землю опустивши…<br />
15.09.1896</p>

<div></div>