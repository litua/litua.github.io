<strong>Павло Мовчан – Осіння пам’ять </strong>
<p>Запорошене око сльоза омиває,<br />
схолонають ліси, і листочок листка доганяє,<br />
і повзуча трава завмирає, наїживши спину,<br />
щоб ухутрити плечі тобі соболино.<br />
Ніби іскра — папір — порошина пекуча<br />
пропалила весь світ — чорна дірка зія,<br />
отвір ширша — для ширших сполучень<br />
продувається пам’ять твоя…<br />
Та у звивині мізку — тернина —<br />
гострий спогад, урослий цвяшок:<br />
пропалила долоню жарина,<br />
і крізь неї тече порошок.<br />
Не вхопить мені борошна, нене, у жменю,<br />
губ мені не стулить, бо пече,<br />
корба крутиться, кру… помрячено,<br />
борошенце крізь руку тече.<br />
Запорошені очі не бачать,<br />
як листок обганяє листка,<br />
борошнина, мов присок, гаряча<br />
білу днину наскрізь пропіка…<br />
І повіки, обтяжені мливом,<br />
підіймати все важче мені…<br />
благувато, ні, мабуть, щасливо<br />
посміхаюсь — гну губи мучні.<br />
І обметицю злизую з жорен,<br />
обціловую камінь терпкий,<br />
струмінь борошна свердлом прозорим<br />
у долонях буравить дірки.<br />
І язик діркуватий, як сито,<br />
слово «хліб» не протисне ніяк,<br />
аби пам’ять з життям сполучити,<br />
відновивши забутий вже смак.<br />
І мовчу, і кручу свою корбу,<br />
чую вік, як гуркочуть трибки,<br />
бачу, котиться торба із горба,<br />
хоч заплющивсь, бо граю в жмурки.<br />
І трава, наче дріт, під ногами,<br />
і куди не ступлю — дерева…<br />
— А за ким я біжу?<br />
— За листками…—<br />
Вітер пам’ять, мов ліс, продува…</p>

<div>




</div>

<p>***</p>

<div></div>