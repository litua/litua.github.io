<strong>Іван Франко – Якби знав я чари, що спиняють хмари</strong>
<p>Якби знав я чари, що спиняють хмари,<br />
Що два серця можуть ізвести до пари,<br />
Що ламають пута, де душа закута,<br />
Що в поживу ними зміниться отрута!<br />
То тебе би, мила, обдала їх сила,<br />
Всі би в твоїм серці іскри погасила.<br />
Всі думки й бажання за одним ударом.<br />
Лиш одна любов би вибухла пожаром,<br />
Обняла б достоту всю твою істоту,<br />
Мислі б всі пожерла, всю твою турботу, –<br />
Тільки мій там образ і ясніє й гріє…<br />
Фантастичні думи! Фантастичні мрії!</p>

<div>




</div>

<p>Якби був я лицар і мав панцир добрий,<br />
І над всіх був сильнй і над всіх хоробрий,<br />
Я би з перемоги вороги під ноги,<br />
Що мені до тебе не дають дороги!<br />
Я б добувсь до тебе через мури й стіни,<br />
Я побив би смоки, розметав руїни,<br />
Я б здобув всі скарби, що їх криє море,<br />
І до ніг би твоїх положив, о зоре!<br />
Де б тебе не скрито, я б зламав верії.<br />
Фантастичні думи! Фантастичні мрії!</p>
<p>Якби я не дурень, що лиш в думах кисне,<br />
Що співа і плаче, як біль серце тисне,<br />
Що будуще бачить людське і народне,<br />
А в сучаснім блудить, як дитя голодне,<br />
Що із неба ловить зорі золотії,<br />
Але до дівчини приступить не вміє, –<br />
Ідеали бачить геть десь за горами,<br />
А живеє щастя з рук пустив без тями<br />
І тепер, запізно, плаче і дуріє –<br />
Фантастичні думи! Фантастичні мрії!</p>

<div></div>