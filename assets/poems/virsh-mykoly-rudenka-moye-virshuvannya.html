<strong>Микола Руденко – Моє віршування</strong>
<p>Наснилося, немовби я віршую<br />
Там, де людська ще не була нога;<br />
І ніби я тепер товаришую<br />
З самим люцифером —<br />
Він мій слуга.</p>
<p>На Місяці стою чи то на хмарі,<br />
А на ногах моїх висить ланцюг.<br />
Я ним поєднаний із кимось в парі<br />
Серед брудних тюремних волоцюг.</p>
<p>Вони ворушаться, немовби черви —<br />
Людського в них давно уже нема.<br />
Та друг задля натхненної перерви<br />
Мене від них у небо підійма.</p>
<p>Запитую:<br />
— Гей–гей,яке це коло?<br />
Люцифере, признайся: де я, де?..<br />
Він посміхається:<br />
— Віршуй, Миколо.<br />
За мною жодна з рим не пропаде.</p>

<div>




</div>

<p>Зненацька починаю розуміти:<br />
Занадто хитрий у слуги смішок.<br />
І що воно за отака приміта:<br />
Він сторінки ховає у мішок.</p>
<p>Хапає, ніби у шинкарки здачу,<br />
Хоч я ще не спиняю олівця.<br />
— Ха–ха, віршуй… А я вже добре бачу:<br />
У мене не лишилось ні слівця.</p>
<p>Я пробую ланцюг зірвати з себе —<br />
Та видно, що майстри були не ті.<br />
Аж ось заявляється посеред неба<br />
Син Божий, розіп’ятий на хресті.</p>
<p>Він в темний простір подивився строго<br />
І нагадав, прогнавши мертву тінь,<br />
Що Слово — Бог…<br />
Безсилі проти Нього<br />
Всі хитрощі люцифера…<br />
Амінь.</p>
<p><em>23.12.1979</em></p>

<div></div>