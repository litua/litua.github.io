<strong>Микола Вінграновський – За птахом піниться вода…</strong>
<p>За птахом піниться вода.<br />
В малому полі мак червоний<br />
Пречисту хмару вигляда<br />
І макоцвітний погляд ронить.</p>
<p>Ти чуєш: плачуть по мені.<br />
Ти чуєш: плачуть за тобою.<br />
У множині і в однині<br />
Тобою плачуть, плачуть мною.</p>

<div>




</div>

<p>А досить! брати — брали з нас<br />
Терпінням, тілом — чим хотіли!<br />
Ми не любили їх. Любили<br />
Ми одне одного крізь час.</p>
<p>На юність молодість лягла —<br />
Її обличчя опівденне…<br />
Прийшла дорога дорога<br />
До нас — до тебе і до мене.</p>
<p>Вона нам світиться одна.<br />
Вона одна на всі дороги.<br />
В ній однина і множина,<br />
Вітчизна й труд. І — всі тривоги.</p>
<p><em>1975</em></p>

<div></div>