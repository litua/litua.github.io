<strong>Павло Мовчан – “Ну що я міряю? Не знаю…” </strong>
<p>Ну що я міряю? Не знаю.<br />
Годину, день чи власний вік?<br />
І починав з якого краю?<br />
Від губ, від пучок, від повік?..<br />
Поміж долонями весь простір,<br />
поміж губами — голос весь,<br />
безмежжя все — у високості,<br />
і вся безмірність в слові «днесь».<br />
Ну дві руки, ну десять пальців,<br />
ну лікоть, крок, година, мить…<br />
Та час як черепаший панцир —<br />
його лиш можна розтрощить.<br />
Але не зміряти ні частки,<br />
ні цілокупності — нічим;<br />
ніхто ні дрібки не привласнить,<br />
як не затиснуть в жмені дим.<br />
І чи правдива моя міра?<br />
І чи не вітру я ловлю?<br />
Обтяв об мітки власну шкіру<br />
і кров злизав листком щавлю.<br />
Числом обмежив свою долю,<br />
зарубками відчленувавсь<br />
від вічності, що подовкола,<br />
і вилучив із неї час.<br />
Та час, пощерблений трибками,<br />
наче колона крейдяна,<br />
кришився, розпадавсь грудками,<br />
росла могила під ногами,<br />
і глибшала височина.<br />
Та перехлюпувавсь за межі<br />
думками, голосом, життям<br />
і бачив з крейдяної вежі,<br />
що часу більше «тут», ніж «там».</p>

<div>




</div>

<p>***</p>

<div></div>