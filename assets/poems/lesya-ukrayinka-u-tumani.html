<strong>Леся Українка – У тумані </strong>
<p>Боже! куди се я плину</p>
<p>сим біловійним туманом?<br />
Може, я лину на безвість<br />
в вогкі летючі сніги?</p>
<p>Може, то тільки легенда</p>
<p>край той, осяяний сонцем,<br />
край той, куди я збиралась<br />
болі свої віднести?</p>
<p>Може, то казка знадлива</p>
<p>тії смарагдові луки,<br />
плеск тепловодої річки,<br />
злотоіскристі піски?</p>
<p>Може, то відьма-гарячка</p>

<div>




</div>

<p>спогади й мрії зібрала,<br />
з них на вогні мого палу<br />
дивний зварила напій</p>
<p>і пройняла мені душу</p>
<p>непереможним безумством<br />
тим, що людину заводить<br />
на бездоріжжя страшні?</p>
<p>Може, і в сніжних пустелях</p>
<p>fata morgana панує,<br />
марева срібно-блакитні<br />
сіючи в білих снігах?</p>
<p>Може, прокинуся хутко</p>
<p>з сеї примари-омани<br />
десь на безлюднім просторі<br />
і без надій на життя?..</p>
<p>[17.01.1911 р. Море]</p>

<div></div>