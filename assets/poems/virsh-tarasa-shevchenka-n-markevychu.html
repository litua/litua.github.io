<strong>Тарас Шевченко – Н. Маркевичу</strong>
<p>Бандуристе, орле сизий!<br />
Добре тобі, брате:<br />
Маєш крила, маєш силу,<br />
Є коли літати.<br />
Тепер летиш в Україну —<br />
Тебе виглядають.<br />
Полетів би за тобою,<br />
Та хто привітає.<br />
Я й тут чужий, одинокий,<br />
І на Україні<br />
Я сирота, мій голубе,<br />
Як і на чужині.<br />
Чого ж серце б’ється, рветься?<br />
Я там одинокий.<br />
Одинокий… а Украйна!<br />
А степи широкі!<br />
Там повіє буйнесенький,<br />
Як брат, заговорить;<br />
Там в широкім полі воля;<br />
Там синєє море<br />
Виграває, хвалить бога,<br />
Тугу розганяє;<br />
Там могили з буйним вітром<br />
В степу розмовляють,<br />
Розмовляють сумуючи,<br />
Отака їх мова:<br />
«Було колись — минулося,<br />
Не вернеться знову».<br />
Полетів би, послухав би,<br />
Заплакав би з ними…<br />
Та ба, доля приборкала<br />
Меж людьми чужими.</p>

<div>




</div>

<p><em>С.-Петербург, 9 мая 1840 року</em><br />
<a href="http://edu.onlyart.org/"><strong>шкільні підручники</strong></a></p>

<div></div>