<strong>Броніслав Грищук – Знов за тамбурним сизим димом…</strong>
<p>Знов за тамбурним сизим димом,<br />
що вгорнув пеленою скло,<br />
мов ковчег, пропливає мимо<br />
невмируще моє село.</p>
<p>Позад нього двигтять пожари,<br />
позад нього доба така,<br />
що в хліві — ні тварі по парі,<br />
у стодолі — ні колоска,</p>
<p>ні жорен в коморі,</p>
<p>  ні вишні</p>
<p>за сльозавим більмом вікна…<br />
То яка ж се перед Всевишнім<br />
неспокутна людська вина?</p>
<p>А ковчег у стражденнім морі,<br />
вітром гнаний, дола віки<br />
від почвар содому й гоморри,<br />
через тернії — напрямки,</p>

<div>




</div>

<p>ген туди, де сія веселка —<br />
лук небесний понад селом,<br />
де злина від стерні лелека,<br />
щоб торкнутись дуги крилом,</p>
<p>де невистиглі ожереди<br />
променіють із далини,<br />
наче вохристі еполети<br />
на мундирі озимини.</p>
<p>Але… серця не розхвилює<br />
біжутерне блищання фраз.<br />
Бо вітчизна не потребує<br />
ні метафор, ані прикрасі</p>
<p>Все, що є в ній,— самодостатнє,<br />
і джерела, і хмарки плин,<br />
всеосяжність журби і щастя.<br />
Павутинка. Роса. Полин.</p>
<p>Незникома і непомеркна,<br />
незбагненна, мов часу нить,<br />
праотцівщина страстотерпна<br />
у сльозі у моїй тремтить.</p>

<div></div>