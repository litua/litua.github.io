Юрій Андрухович – Новорічне<p>це ненастанне кружляння снігу<br />
западає остання сутінь старого року<br />
тридцять перше грудня нафарбовані вії<br />
вежа ратуші завмерла кранова стріла</p>
<p>розквіт міської ялинки ретуш на обличчях<br />
коломбіна з лотком паляниць і медяників<br />
штучні вогні посіяні по очах і вікнах<br />
маска реґулювальника на перехресті</p>
<p>запотілі скельця кухонь кватирки навстіж<br />
переповнені сміттям відра порожні коробки<br />
святі зі снігом у кам’яних складках<br />
зупинені механічні ляльки</p>

<div>




</div>

<p>вихлюпуються кінотеатри й автобуси<br />
люди будьте щасливі в новому році<br />
грамофонні виконавці</p>
<p>потрясають склепінням площі</p>
<p>я приніс тобі кулю зі світла й цукру</p>
<p>люди будьте щасливі щедрот вам небачених<br />
паперові квіти ростуть із теплих майстерень<br />
і ти любиш білу дорогу і свою родинну країну<br />
і це ненастанне кружляння снігу</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>