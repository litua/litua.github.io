<strong>Павло Мовчан – “Настане хвиля переселень…” </strong>
<p>Настане хвиля переселень,<br />
коли вживусь в стебло трави,<br />
коли цвіркун зведе оселю<br />
в дуплі пустої голови.<br />
А може, в горлі ластів’ячім<br />
розпорошусь, як круглий звук;<br />
в житті миттєвому — неначе<br />
проміння, що торкнулось рук.<br />
Волосся всякне, мов коріння,<br />
в жагучий, всеприймучий ґрунт<br />
і прокільчиться в небо рівно<br />
шаблюк зеленолезих жмут.<br />
Злетить метелик замість слова<br />
у піднебесся голубе, —<br />
переселюсь, бо є основа<br />
травою мислити себе.</p>

<div>




</div>

<p>***</p>

<div></div>