<strong>Семенко Михайль – Моє кохання </strong>
<p>Я завтра з нею знову побачуся<br />
Завтра побачуся<br />
Не багну більше ні думок ні настроїв<br />
З нею коханкою з нею сестрою<br />
Завтра побачуся<br />
Учора було якесь дивне побачення<br />
Дивне розстання<br />
Знов не скінчив знову є щось не зазначене<br />
Мов не кохання<br />
Але ж кохаю я — так<br />
Чому б ходив замислений<br />
і смутно затривожений?<br />
Останні дні знесилений я цілком<br />
знеможений<br />
Певний знак<br />
Семенко скаржиться на ніч і зорі-іскорки<br />
Семенко стоскнений Семенко затривожений<br />
Її душа в очах і в рухах слів<br />
спів вдумливо спогрожений<br />
З повітрям п’ю її — її знайти не міг роки<br />
Я з нею завтра побачуся завтра побачуся<br />
Знову побачуся<br />
Не хочу інших слів думок чекань настроїв<br />
З нею коханкою з нею сестрою<br />
Завтра побачуся.</p>

<div>




</div>

<p>8. IX. 1916. Владивосток</p>

<div></div>