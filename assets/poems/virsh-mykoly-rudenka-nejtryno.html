<strong>Микола Руденко – Нейтрино</strong>
<p>Я в могильну пітьму не порину —<br />
У глинозему цвинтарний клаптик.<br />
Знаю: смерті нема —<br />
Є нейтрино,<br />
Що летить через товщу галактик.</p>
<p>Протинаючи сутність єдину,<br />
Що вібрує між зорями туго,<br />
Воно каже світам:<br />
— Я — людина.<br />
Я несу в собі радість і тугу.</p>
<p>Мого духу щоденну роботу,<br />
Мого втілення тисячну спробу —<br />
Все це згущено в зоряну ноту,<br />
В променеве Зернятко-Особу.</p>

<div>




</div>

<p>Хмари пилу — як велетнів спини;<br />
Жар галактик — мов бурхання креві.<br />
Та ніщо мого лету, не спинить —<br />
Поспішаю на поклик Любові.</p>
<p>У теплі, в материнському лоні,<br />
Мене прийме далека планета —<br />
Хай готують жіночі долоні<br />
Пелюшкового царства тенета.</p>
<p>Син Людський, я ростиму нестримно.<br />
Я світи і віки поєднаю.<br />
І відкривши химерне нейтрино,<br />
В нім нарешті себе упізнаю.</p>
<p><em>12.10.1980. Мордовія</em></p>

<div></div>