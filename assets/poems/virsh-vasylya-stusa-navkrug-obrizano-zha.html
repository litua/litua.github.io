<strong>Василь Стус – Навкруг обрізано жалі…</strong>
<p>Навкруг обрізано жалі,<br />
обтято голосіння<br />
і нашепти. Десь при столі<br />
батьків моїх тужіння<br />
згорьоване. Мене ж мій мур<br />
відгородив од нього.<br />
Не чути їхніх слів-зажур,<br />
урвалася дорога,<br />
якою близяться уста,<br />
рамена і долоні,<br />
де матірня рука свята<br />
і висивілі скроні.<br />
Ще наші біди замалі.<br />
Ще наберись терпіння.<br />
Навкруг — обрізано жалі,<br />
Обтято — голосіння.</p>

<div></div>