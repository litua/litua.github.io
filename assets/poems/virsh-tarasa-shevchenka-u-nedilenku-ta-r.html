<strong>Тарас Шевченко – У неділеньку та ранесенько</strong>
<p>У неділеньку та ранесенько,<br />
Ще сонечко не зіходило,<br />
А я, молоденька,<br />
На шлях, на дорогу<br />
Невеселая виходила.<br />
Я виходила за гай на долину,<br />
Щоб не бачила мати,<br />
Мого молодого<br />
Чумака з дороги<br />
Зустрічати.<br />
Ой зустрілась я<br />
За тими лозами<br />
Та з чумацькими возами:<br />
Ідуть його воли,<br />
Воли половії,<br />
Ідуть, ремиґають,<br />
А чумаченька мого молодого<br />
Коло воликів немає.<br />
Ой копали йому в степу при дорозі<br />
Та притиками яму,<br />
Завернули його у тую рогожу<br />
Та й спустили Івана<br />
У ту яму глибокую<br />
На високій могилі.<br />
Ой боже милий! милий, милосердий,<br />
А я так його любила.</p>

<div>




</div>

<p><em>[Друга половина 1848, Косарал]</em></p>

<div></div>