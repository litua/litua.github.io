<strong>Микола Вінграновський – Як ішли Неквапи зиму зимувати</strong>
<p>У Неквапи білі лапи,<br />
А в Неквапоньок — свої:<br />
Йшли Неквапи-непоквапи<br />
Зимувати у гаї.</p>
<p>А гаї весна любила,<br />
А гаї були при ній,<br />
І весна їм ноги мила,<br />
І метеличок бринів.</p>

<div>




</div>

<p>Йшли Неквапи-непоквапи,<br />
Мабуть, і недовго йшли,<br />
Але ж бачать: жовті шати<br />
Вже гаї собі вдягли.</p>
<p>Що робити, як не мати —<br />
Літа й осені нема!<br />
Бігли-бігли Непоквапи —<br />
На гаях уже зима.</p>
<p>І Неквапа білолапа,<br />
І Неквапоньки — у сни…<br />
Нащо квапитись Неквапам<br />
Через зиму до весни?</p>
<p><em>1968</em></p>

<div></div>