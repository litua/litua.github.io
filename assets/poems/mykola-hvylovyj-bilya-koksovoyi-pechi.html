<strong>Микола Хвильовий – Біля коксової печі</strong>
<p>В коксовій пічці моїй<br />
В лютій, палкій завірюсі<br />
Спеки шаленої рій<br />
Метушиться…</p>
<p>Друзі!<br />
В хвилину цю життя гойдає,<br />
В грудях живець тремтить, плигає,<br />
Мрії, як ті зоряниці,<br />
В повітря стрілою.<br />
Серце колотиться…<br />
Колотиться…<br />
Б’ється<br />
І за горою<br />
В травах крицевих пасеться…<br />
Лопату беру я<br />
І в пащу… вуглем!<br />
Годую — жартую<br />
З веселим огнем.<br />
І ніби той дощик, що в спеку на мить,<br />
Вугілля у пічці хрумтить, ляпотить.</p>

<div>




</div>

<p>Парує… Парує… не вірте, що дим,<br />
То чорний, родючий простягся килим,<br />
Каміння — жарини —<br />
Агати, рубіни,<br />
І небу подібна лежить бірюза,<br />
Правіш діаманти,<br />
Смарагди, сапфіри,<br />
А там аметисти<br />
Й ранкова роса…<br />
. . . . . . . . . . . . . . . . .<br />
І ніби сам<br />
Я весь в каміннях,<br />
І ніби цілий світ<br />
В коштовній зоряній короні<br />
На сонцетроні<br />
Горить, тремтить!.</p>

<div></div>