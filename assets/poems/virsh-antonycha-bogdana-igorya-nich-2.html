<strong>Антонич Богдан-Ігор – Ніч</strong>
<p>Розкрита книжка, лампа, блудні нетлі,<br />
ляга на серце ржа думок.<br />
На стінах тіні в’яжуть круглі петлі<br />
в чудний і нерозплутаний клубок.</p>

<div>




</div>

<p>Мов чорний кіт, сів череватий чайник,<br />
годинник, наче джміль, гуде.<br />
Яка ж солодка ця принада тайни<br />
та слово, що, мов з каменю, тверде!</p>
<p>Бляшане небо, олив’яний місяць<br />
і ночі попелястий дим.<br />
Невже ж нема на цьому світі місця<br />
поривам нездійсненним та палким?</p>

<div></div>