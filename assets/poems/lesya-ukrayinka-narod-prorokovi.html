<strong>Леся Українка – Народ пророкові </strong>
<p>Ти прокляв нас прокльоном важким<br />
За жорстокість, упертість і зраду.<br />
Сам судив нас, і вирок дав сам,<br />
І ніколи не кликав на раду.</p>
<p>Скорпіоном язик твій був нам,<br />
Ти нас мучив і жалив невпинно,<br />
А тепер ще й стоїш проти нас,<br />
Мов ображений ти безневинно.</p>
<p>Так, тепера здається тобі,<br />
Що вже й світ не видав стільки муки,<br />
Скільки ти від народу прийняв<br />
За свої велемудрі науки.</p>
<p>Ох, який же це з тебе пророк,<br />
Що твоє винозореє око<br />
Тільки власную бачить біду,<br />
Та й тієї не бачить глибоко?</p>
<p>Ти ще скарги заводиш та жаль,<br />
Ти, єдиний безсмертний в сім тлумі!<br />
Адже вічно твій житиме дух<br />
Вкупі в словом в прокльонах та глумі.</p>
<p>Хоч побити ми можем тебе,<br />
Каміняччя навергавши силу,<br />
Але ж тим тільки вищу тобі<br />
Та міцнішу насиплем могилу.</p>
<p>Хоч блиснеш, мов летюча зоря,<br />
Се для твого безсмертя доволі,<br />
Ми ж, неначе Молочная путь,<br />
Мусим довго світити поволі…</p>
<p>А на кожного з нас темна ніч<br />
Наче ворог у схові чигає,<br />
Зимні руки – важке забуття<br />
Із простору віків простягає.</p>
<p>Ти запрягся в залізне ярмо<br />
самохіть, то й ходи в нім терпляче,<br />
ми ж не знаємо, хто нас запріг,<br />
і гризе нас те путо боляче.</p>
<p>Ти кленеш наші душі тверді<br />
і серця наші черстві та вперті,<br />
як їм бути м’якими, поглянь:<br />
ми ж голодні, і босі, й обдерті.</p>

<div>




</div>

<p>Бігли ми за пророками вслід<br />
до Ваала, потім до Нініба,<br />
всім служили богам – ні один<br />
не подав ні рятунку, ні хліба.</p>
<p>Де є камінь такий на шляху,<br />
Щоб на нього не збили ми ноги?<br />
Чи бував нам проводар коли,<br />
Що не вів манівцем без дороги?</p>
<p>То ж найбільший пророк наш блукав<br />
сорок літ вкупі з нами в пустині,<br />
хоч із ним розмовляв сам господь<br />
віч-на-віч з огняної купини.</p>
<p>А до нас не подав ще наш бог<br />
з власних уст ні єдиного слова,<br />
як же можемо тямити ми,<br />
що є справжня небесная мова?</p>
<p>Так, зачерствіли наші серця,<br />
Мов рілля через довгу посуху,<br />
Та за теє не нас ти клени,<br />
Проклинай своє браття по духу.</p>
<p>Чи один же такий, як і ти,<br />
Нам казав: «Так говорить найвищий».<br />
Інший тому брехню завдавав:<br />
«Я від бога», – казав. Хто щиріший?</p>
<p>Адже тільки не хутко діла<br />
Виявляють нещирість у слові,<br />
Як же маєм одразу, без діл,<br />
Пізнавать вашу душу по мові?</p>
<p>О, якби ж ми побачить могли<br />
Власним оком хоч раз того бога,<br />
Що до нього ви кличете нас!<br />
Як стріла була б рівна дорога.</p>
<p>Ох, якби ж він і нам уділив<br />
Світла мудрості з свого проміння,<br />
Ти б не кидав прокльонів на нас,<br />
Ми б не кидали в тебе каміння.</p>
<p>Та чи був би ти радий, щоб ми<br />
Раптом стали, як ти, всевидющі?<br />
Ох, либонь, ти б сконати волів,<br />
Як вигнанець-пророк серед пущі…</p>
<p>[Ялта. 3.12.1907]</p>

<div></div>