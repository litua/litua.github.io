<strong>Перебийніс Петро – Рідна мово, зелена діброво!..</strong>
<p>Рідна мово, зелена діброво!<br />
Чую пісню твою запашну.<br />
Ти квітуєш пелюстками слова<br />
у морозних димах полину.</p>
<p>Все бувало: несито і ласо<br />
двоголовий хижак позирав.<br />
Кров’ю, мово, навік запеклася<br />
ти на гнівних устах Кобзаря.</p>
<p>Рідна мово, росту я крізь тебе,<br />
крізь родовища дум і краси.<br />
Я курганом стою серед степу<br />
на кордоні сльози і роси.</p>

<div>




</div>

<p>Я прошитий травою густою,<br />
я промитий Дніпром до кісток.<br />
Рідна мово, без тебе ніхто я,<br />
мов підрізаний вітром листок.</p>
<p>Я повітря вдихаю з тобою,<br />
усміхаюся днем голубим.<br />
Я сумною твоєю любов’ю<br />
мудрі всесвіти мов полюбив.</p>
<p>Рідна мово, не слово погорди<br />
на планеті тебе зберегло.<br />
Ти пробуджена совість народу,<br />
України живе джерело.</p>
<p>Чую пісню твою колискову<br />
і на свято до тебе іду.<br />
Воскресай, моя матінко мово!<br />
Я – листок у твоєму саду.</p>

<div></div>