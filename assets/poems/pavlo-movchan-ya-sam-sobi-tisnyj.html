<strong>Павло Мовчан – “Я сам собі тісний…” </strong>
<p>Я сам собі тісний.<br />
Словам моїм так тісно,<br />
як сонцю в зворохоблених очах.<br />
Як в тріщину на древнім обеліску<br />
мурашки заповзають,<br />
так в мене<br />
входять зорі<br />
через очі сірі.<br />
Не можу розмістить<br />
в собі все до ладу.<br />
Не можу розмістить<br />
в собі себе самого:<br />
уперто-довго<br />
своє мізерне «я»<br />
протиснуть в рамці днів своїх не можу.<br />
В мені — Дніпро, хати, дерева, люди,<br />
в мені — дощі,<br />
тумани, сонце, сніг…<br />
Щодня в мені<br />
лютує самосуддя:<br />
я закликаю в свідки вся і всіх!<br />
В мені зірки крижинами холонуть, —<br />
примерзли до дерев, людей і хат…<br />
Беру усе, беру усе підряд,<br />
що не вмістилося<br />
в пожадливі долоні.<br />
Човни в долонях,<br />
яблука в долонях.<br />
В долонях риба,<br />
лебеді в долонях, —<br />
весь світ в моєму вічному полоні.<br />
А попереду — зорей міріади!<br />
Щоденно в небі розквіта сто райдуг,<br />
що починаються, я думаю, із мене.</p>

<div>




</div>

<p>***</p>

<div></div>