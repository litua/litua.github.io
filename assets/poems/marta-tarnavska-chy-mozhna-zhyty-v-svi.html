<strong>Марта Тарнавська – “Чи можна жити в світі без любові…” </strong>
<p>“Чи можна жити в світі без любові,<br />
без ніжності, без людського тепла,<br />
без дружньої і щирої розмови?</p>
<p>Скрізь розцвіли зрадливі квіти зла:<br />
чеснота нині — хамства панування,<br />
підлота павутиння розплела…</p>
<p>Чи всі шляхи ведуть в розчарування?<br />
Невже не буде за любов і труд<br />
слів вдячності, заплати і признання?</p>

<div>




</div>

<p>Як сплямить чисту душу лайки бруд,<br />
як заплює брехня все найдорожче,<br />
що лишиться з омріяних споруд?</p>
<p>Чи у фіналі життєвої прощі<br />
уже нема рятунку для душі,<br />
щоб у житті лишитись переможцем?”</p>
<p>“Життя — не торг. Думки про зиск лиши!<br />
Любов — сама в собі є зиск прекрасний<br />
усім, кому вона — життя рушій,</p>
<p>хто вірний сам собі і мрії власній.”</p>
<p>1982</p>

<div></div>