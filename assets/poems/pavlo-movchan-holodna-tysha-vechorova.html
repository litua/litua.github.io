<strong>Павло Мовчан – Холодна тиша вечорова… </strong>
<p>Виснажується день,<br />
забарвлюється тиша,<br />
крізь глицю швидко дише —<br />
колише павука<br />
в розірваній мережці,<br />
і полум’я зника<br />
в зотлілій головешці.<br />
Взялося холодком<br />
скуйовджене волосся,<br />
відлуння обідком<br />
скотилось в безголосся.<br />
На ширину очей<br />
слух розгортавсь крилато,<br />
і страх з глухим мечем<br />
в кущах ставав на чати.<br />
Втопивши ноги в мох,<br />
затамувавши подих,<br />
я виникав, як бог,<br />
що сам собі на подив<br />
цю тишу сотворив,<br />
а в ній — усе це суще,<br />
та й задививсь згори<br />
на світ скороминущий.</p>

<div>




</div>

<p>***</p>

<div></div>