<strong>Руданський Степан – Ой вийду я у садочок…</strong>
<p>Ой вийду я у садочок —<br />
В садочку калина,<br />
Край калини шовком шиє<br />
Любая дівчина.</p>
<p>Подивлюся на калину —<br />
Вона розпукає!<br />
Подивлюся на дівчину —<br />
Дівча обіймає.</p>
<p>Тая ж сама калинонька,<br />
Та вже завинулась;<br />
Тая ж сама дівчинонька,<br />
Та вже відвернулась.</p>
<p>Завинулась калинонька<br />
Та й не розпукає;<br />
Відвернулась дівчинонька<br />
Та й не поглядає.</p>
<p>Ой вийду я у садочок,<br />
Буду виглядати,<br />
Чи не вийде моя мила<br />
Рути підливати.</p>
<p>Вийшла мила, походила,<br />
Рути не підлила,<br />
Тілько верхи позривала,<br />
На воду пустила!..</p>

<div>




</div>

<p>Тая ж рута зеленая,<br />
Та цвіту немає;<br />
Та ж дівчина молодая,<br />
Та вже не кохає.</p>
<p>Стоптав би я тебе, руто, —<br />
Та з жалю не можу;<br />
Забув би я тебе, мила, —<br />
Забути не можу!</p>
<p>Ой вийду я у садочок,<br />
Стану край віконця,<br />
Чи не вийде моя мила<br />
Ще раз до схід сонця?</p>
<p>А милая, як не тая,<br />
Спить собі, дрімає<br />
Та нового молодого<br />
К серцю пригортає.</p>
<p>Тії ж очі, тії брови,<br />
Та не той хлопчина;<br />
Та ж голубка коло нього,<br />
Та вже не дівчина.</p>
<p>Прострілив би я вас з лука!<br />
Та з лука не палко!<br />
Положив би вічно спати,<br />
Та все чогось жалко!</p>

<div></div>