<strong>Олександр Олесь – Лебідь</strong>
<p>На болоті спала зграя лебедина.<br />
Вічна ніч чорніла, і стояв туман…<br />
Спало все навколо, тільки білий лебідь<br />
Тихо-тихо сходив кров’ю своїх ран.</p>
<p>І співав він пісню, пісню лебедину,<br />
Про озера сині, про красу степів,<br />
Про велике сонце, про вітри і хмари,<br />
І далеко нісся лебединий спів.</p>
<p>Кликав він проснутись, розгорнути крила,<br />
Полетіти небом в золоті краї…<br />
Тихо-мирно спала зграя лебедина,<br />
І даремно лебідь звав, будив її.</p>
<p>І коли він вгледів, що брати не чують,<br />
Що навік до себе прикував їх став, —<br />
Закричав від муки, вдарився об камінь,<br />
Зранив собі груди, крила поламав.</p>
<p>Чорна ніч чорніла, не світало вранці,<br />
Ввечері далекий захід не палав…<br />
Тихо зграя спала, тихо плакав лебідь,<br />
Тихо кров’ю сходив, тихо умирав.</p>

<div>




</div>

<p>Аж колись уранці зашуміли хвилі,<br />
І громи заграли в сурми голосні,<br />
Вирвалося сонце, осліпило очі,<br />
Роздало навколо обрії ясні.</p>
<p>Стрепенулась зграя, закричала біла:<br />
“Тут гниле повітря, тут вода гнила!..<br />
А над нами сонце, небо, простір, воля!” —<br />
І ганебно спати більше не змогла.</p>
<p>Зашуміла зграя піною на хвилях.<br />
Зашуміла вітром… ще раз! І — прощай!..<br />
І летіла легко, наче біла хмара,<br />
І кричала з неба про щасливий край.</p>
<p>. . . . . . . . . . . . . . . . . . . . . . . . . . . . . . . . .</p>
<p>Тихо, тихо сходив білий лебідь кров’ю,<br />
То, здавивши рани, крила рознімав…<br />
І в знесиллі бився… Зграє лебедина!<br />
Чи хто-небудь в небі лебедя згадав?</p>
<p><em>2.IV.1917</em></p>

<div></div>