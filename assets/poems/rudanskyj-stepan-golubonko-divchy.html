<strong>Руданський Степан – Голубонько-дівчинонько…</strong>
<p>Голубонько-дівчинонько,<br />
Зіронько моя!<br />
Не питайся, моя мила,<br />
Чого смутен я!<br />
Живо-живо того смутку<br />
І ти не минеш!..<br />
Отоді ти, моя мила,<br />
Мене спом’янеш…</p>
<p>Голубонько-дівчинонько,<br />
Мій рожевий цвіт!<br />
Ти весела, світом рада,<br />
Тобі милий світ!..<br />
Живо-живо світом знудиш,<br />
Тяженько здихнеш…<br />
Отоді ти, моя мила,<br />
Мене спом’янеш!..</p>
<p>Гудуть пчоли коло тебе,<br />
Ти, як лист, дрижиш…<br />
Ти їх гониш, не одгониш<br />
І сама біжиш…<br />
Живо-живо під ті співи,<br />
Як дитя, заснеш…<br />
Отоді ти, моя мила,<br />
Мене спом’янеш…</p>

<div>




</div>

<p>Ти затопиш очі в очі —<br />
Очі не схибнуть!<br />
Тобі дивно, що чужії<br />
Від твоїх змигнуть…<br />
Живо-живо сама глянеш —<br />
І сама змигнеш.<br />
Отоді ти, моя мила,<br />
Мене спом’янеш…</p>
<p>Ти вітаєш, обіймаєш<br />
Своїх і чужих!<br />
Як дитина, ти, дівчино,<br />
Ластишся до них…<br />
Живо-живо од чужого<br />
Руки одвинеш…<br />
Отоді ти, моя мила,<br />
Мене спом’янеш…</p>
<p>Прийде ранок — ти весела,<br />
Других веселиш…<br />
Прийде нічка — ти в постелі,<br />
Як голубка, спиш…<br />
Живо-живо цілі ночки<br />
Оком не скинеш…<br />
Отоді ти, моя мила,<br />
Мене спом’янеш…</p>

<div></div>