<p>Ото були часи: щоб скіфський цар<br />
Міг воїнів злічить — хай кожен мечник<br />
З усіх усюд для нього вишле в дар<br />
Стріли своєї кутий наконечник.</p>
<p>Заворушились табуни й гурти<br />
У росах степового різнотрав’я.<br />
Яскріли списи, брязкали щити<br />
Аж десь від Каспію до Подунав’я.</p>
<p>І за наказом царського гінця<br />
Всю безліч стріл в печах перетопили —<br />
Між скелями на березі Дінця<br />
Казан з тієї бронзи встановили.</p>
<p>Ледь видимий в легкому тумані,<br />
Нещадним втіленням земної моці<br />
З’явився цар на білому коні<br />
Із сагайдаком золотим при боці.</p>

<div>




</div>

<p>Хиталось узбережжя від голів —<br />
Та ось перед царем схилилась кожна.<br />
Диміло вогнище: п’ять пар волів<br />
У тому казані зварити можна.</p>
<p>І їх варили, їли та пили,<br />
Та по кущах горланили без ладу.<br />
Цар був щасливий: зварені воли —<br />
Достатні символи земної влади.</p>
<p>Ну, може, ще відрізані носи,<br />
Бо цар — як цар він дбає про<br />
покірність.<br />
О вільний степ! О золоті часи!<br />
Я вас благословляю за помірність.</p>
<p><em>23.05.1981</em></p>

<div></div>