<strong>Іван Драч – Баляда про скромність</strong>
<p>— Не вистачає йому скромності! —<br />
Кричало круг мене голодне кодло<br />
Скромних графоманів і чесних заробітчан.<br />
— Так, трохи не вистачає йому скромності! —<br />
Великодушно погодились поважні дяді,<br />
Поблажливо дивлячись з критичних Говерл.<br />
— Людський глас — глас божий.<br />
Вирішив я: “Треба зайти до Скромності”.<br />
Купив пучок осніжених конвалій<br />
І сизий флакончик парфумів,<br />
Чесучевий плащ кинув на руку.<br />
В кімнату взійшов — і остовпів, подивований:<br />
П’яне опасисте бабисько лежить на дивані,<br />
І смокче цигарку, і зирить презирливо скоса.<br />
Знизавши плечима, я вийшов у клекіт людський.<br />
… Поламавши стонадцять доріг,<br />
Мимо тронів Апломбу і Слави<br />
Брів обридливо — і мімоволі<br />
Затялась моя думка оскомою:<br />
“Треба ж зайти до Скромності”.<br />
Послизнувшись на пам’яті,<br />
Передчуваючи стрічу, хильнув для хоробрості,<br />
Купив цигарок ментолових, взяв “Спотикач” по дорозі,<br />
Не стукаючи, ввірвався:<br />
Стоїть дівча наполохане, смокче зорю-карамельку,<br />
Русу косу розплітає, вронивши приколки долі…</p>

<div></div>