<strong>Антонич Богдан-Ігор – Мурашник</strong>
<p>Предивні, зачаровані міста<br />
з рудого порохна й рябої мерви.<br />
І пасма вулиць сплетені, мов нерви,<br />
і клуня в сірих теремах містка.</p>
<p>І наче плюш з роздертого листа,<br />
життя засушене, немов консерви.<br />
Одначе праця йде все без перерви,<br />
листок зшиває вічно до листка.</p>

<div>




</div>

<p>Здобичники у сутінках тюрми<br />
ссуть мошечок, рабинь своїх живіт.<br />
Рядами над рядами тут доми</p>
<p>піснями труду дневі шлють привіт.<br />
Подумай мимохіть, як чобітьми<br />
є легко розчавити цілий світ.</p>

<div></div>