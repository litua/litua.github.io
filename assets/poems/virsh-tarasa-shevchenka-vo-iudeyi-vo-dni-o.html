<strong>Тарас Шевченко – Во Іудеї во дні они</strong>
<p>Во Іудеї во дні они,<br />
Во время Ірода-царя,<br />
Кругом Сіона й на Сіоні<br />
Романські п’яні легіони<br />
Паскудились. А у царя,<br />
У Ірода таки самого,<br />
І у порогу, й за порогом<br />
Стояли ліктори, а цар…<br />
Самодержавний государ!<br />
Лизав у ліктора халяву,<br />
Щоб той йому на те, на се…<br />
Хоч півдинарія позичив;<br />
А той кишенею трясе,<br />
Виймає гроші і не лічить,<br />
Неначе старцеві дає.<br />
І п’яний Ірод знову п’є!<br />
Як ось, не в самім Назареті,<br />
А у якомусь у вертепі,<br />
Марія сина привела<br />
І в Віфлеєм з малим пішла…<br />
Біжить поштар із Віфлеєма<br />
І каже: «Царю! так і так!<br />
Зіновать, кукіль і будяк<br />
Росте в пшениці! Кляте плем’я<br />
Давидове у нас зійшло!<br />
Зотни, поки не піднялось!»<br />
«Так що ж,— промовив Ірод п’яний,<br />
По всьому царству постинать<br />
Малих дітей; а то, погані,<br />
Нам не дадуть доцарювать».<br />
Поштар, нівроку, був підпилий,<br />
Оддав сенатові приказ,<br />
Щоб тілько в Віфлеємі били<br />
Малих дітей.<br />
Спаси ти нас,<br />
Младенче праведний, великий,<br />
Од п’яного царя-владики!<br />
Од гіршого ж тебе спасла<br />
Твоя преправедная мати.<br />
Та де ж нам тую матір взяти?<br />
Ми серцем голі догола!<br />
Раби з кокардою на лобі!<br />
Лакеї в золотій оздобі…<br />
Онуча, сміття з помела<br />
Єго величества. Та й годі.</p>

<div>




</div>

<p><em>24 октября [1859], С.-Петербург</em></p>

<div></div>