<strong>Кацай Олексій – Знов гусінь слів повзе по сторінках…</strong>
<p>Знов гусінь слів повзе по сторінках<br />
метеликами щоб злетіти завтра<br />
туди де в невербальності часів<br />
кружляють неословлені планети<br />
й невимовленим стискуючи серце<br />
життя сплелося у вогненні кулі<br />
бо навіть душі оку невидимі<br />
розжарених галактик форму мають<br />
в оголенім єстві дитячих мрій<br />
а час вже розбиває циферблати<br />
здолавши перепону порожнечі<br />
й виплескується через ночі вінця<br />
лишаючи впокорені зірки<br />
гойдатися на пагорбах дрімоти<br />
і покручі обставин дріб’язкових<br />
тяжіння лезом від небес відтяті<br />
із болем вчаться вчаться розуміти<br />
поезію сузір’їв візуальну<br />
й безтямну непосидлівість молекул<br />
а потім у своїх щемливих снах<br />
тиняючись поміж кривих дзеркал<br />
з пробудженням чекають на одвічне<br />
фантазій перетворення в історію<br />
підручники із мріяття принісши<br />
у сновидіннями просяклий всесвіт.</p>

<div></div>