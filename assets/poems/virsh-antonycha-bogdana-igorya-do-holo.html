<strong>Антонич Богдан-Ігор – До холодних зір</strong>
<p>Накрита неба бурим дахом,<br />
мов бронза, ніч тьмяніє й стигне.<br />
Як вбиті в ніч горючі цвяхи,<br />
холонуть зорі в сині криги.</p>

<div>




</div>

<p>Насуплений, їдкий, запеклий<br />
заслониш очі лунатичні,<br />
бо твоє серце — чорне пекло,<br />
середньовічне і містичне.</p>
<p>Тремти в цей вечір забобонний,<br />
мов астролог, дивися в зорі!<br />
Хай всіх, хай всіх, як ти, бездомних<br />
пригорне ніч, вогонь і море!</p>

<div></div>