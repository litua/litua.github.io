<strong>Василь Стус – Моє перелицьоване пальто…</strong>
<p>Моє перелицьоване пальто,<br />
єдиний мій товаришу незрадний,<br />
ану ж, переповідж мені докладно<br />
про те, що є цей світ і хто є хто —<br />
із тих, кого ти десять років бачило<br />
(чи й одинадцять?). Хто була вона,<br />
та, перша подруга, котра одна<br />
на цілий вік мені біди настачила<br />
і докорів сумління? Хто б сказав,<br />
що світ я їй навіки зав’язав,<br />
розлукою і мукою змаячений?<br />
Моє перелицьоване пальто,<br />
ану скажи, кого ти взимку гріло,<br />
скажи про те, як десять років збігло,<br />
і час угнався, ніби долото<br />
у трухле дерево? Скажи про все.<br />
Куди мене розкрилено несе<br />
моя біда, дочка моєї віри?<br />
Хто хрест поклав на мене? Пише вирок?<br />
Моє старе пальто, скажи про все.</p>

<div></div>