<strong>Кацай Олексій – Хтось робить барельєф хтось обеліск…</strong>
<p>Хтось робить барельєф хтось обеліск<br />
я ж гупаючи сонцем по ланах<br />
усе роблю роблю з планети диск<br />
щоб був прямим навколосвітній шлях</p>
<p>Щоб в коло не змикалися сліди<br />
коли піт виступає на чолі<br />
щоби прокинулись оті кити<br />
що вічно нас тримають на собі</p>

<div>




</div>

<p>Прокинулись і в небо попливли<br />
розгорнуте до нутрощів зірок<br />
а вічність би здіймалася з імли<br />
бо простір це лише часів клубок</p>
<p>З моїх химер з моїх важких безсонь<br />
майстрята бульбашок регочуть хай<br />
та я — покритий шкірою вогонь —<br />
вирівнюю опуклий небокрай</p>
<p>І диск планети на ребро встає<br />
я балансую на межі світів<br />
гойдається зображення моє<br />
у вирлах схарапуджених китів.</p>

<div></div>