<strong>Павло Мовчан – “Що ми знаємо про вічність…” </strong>
<p>Що ми знаємо про вічність<br />
чи про обшири чуттів?<br />
Дні змарновані потічні,<br />
а робочі дні — густі.<br />
Справді, з чого її солод<br />
і чому він нетривкий,<br />
звідки носять світло бджоли —<br />
краплі знань — у стільники?<br />
І вбирає нас навіщо<br />
простір безліччю зіниць,<br />
ще й печатає навічно<br />
в стільниках лунких криниць?<br />
Все це чиниться взаємно,<br />
незбагненно повсякчас…<br />
Розчиняємось щоденно<br />
в світі ми, а світ — у нас…<br />
Та одне лиш незникоме,<br />
нерозчинюване, ні:<br />
безконечний крику промінь,<br />
радість праці навесні.</p>

<div>




</div>

<p>***</p>

<div></div>