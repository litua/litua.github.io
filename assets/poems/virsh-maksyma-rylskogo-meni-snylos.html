<strong>Максим Рильський – Мені снилось…</strong>
<p>Мені снилось: я мельник в старому млині…<br />
Уночі затихають колеса.<br />
Я не сплю. Часом качка в повітрі дзвенить<br />
Чи кажан проти місяця грає.</p>
<p>У млині щось гризуть і смакують щурі,<br />
Під колесами падають краплі…<br />
Щука кинеться десь, і півсонний ситняг<br />
Заспокоїтись довго не може.</p>

<div>




</div>

<p>Десь підвода далека в полях гуркотить.<br />
Хто, куди та для чого прямує?<br />
Зірка пада ясна і дугу розкида<br />
На широкому темному небі.</p>
<p>І летить вся земля, як підвода в полях, —<br />
До мети, у простори незмірні, —<br />
І далекі міста, і мій млин, і качки,<br />
І щурі, і колеса, і люди.</p>
<p><em>1911—1918</em></p>

<div></div>