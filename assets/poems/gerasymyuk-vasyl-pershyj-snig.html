<strong>Герасим’юк Василь – Перший сніг</strong>
<p>Притишив кров. Притишив крок.<br />
І вищі стали гори.<br />
Йде перший сніг,<br />
немов пророк,<br />
в якого серце хворе.</p>
<p>Як важко дихати йому!<br />
як свіжо доокола!<br />
Ступає у порожню тьму<br />
нога різьблена, гола.</p>

<div>




</div>

<p>Йде сніг — немов під гору йде —<br />
ледь дише, хоч безплотний,<br />
і палець на уста кладе,<br />
як знак мерця холодний.</p>
<p>О ні, то холод родовий.<br />
А в ньому серцю легше.<br />
Йде перший сніг на поклик мій.<br />
Такий, можливо, вперше.</p>

<div></div>