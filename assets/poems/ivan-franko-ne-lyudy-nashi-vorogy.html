<strong>Іван Франко – «Не люди наші вороги…»</strong>
<p>Не люди наші вороги,<br />
Хоч люди гонять нас, і судять,<br />
І запирають до тюрми,<br />
І висмівають нас, і гудять.<br />
Бо люди що? Каміння те,<br />
Котре, розбурхана весною,<br />
Валами котить і несе<br />
Ріка розлитая з собою.<br />
Не в людях зло, а в путах тих,<br />
Котрі незримими вузлами<br />
Скрутили сильних і слабих<br />
З їх мукою і їх ділами.<br />
Мов Лаокоон серед змій,<br />
Так люд увесь в тих путах в’ється…<br />
Ох, і коли ж той скрут страшний<br />
На тілі велетня порветься?</p>

<div>




</div>

<p>9 апреля 1880</p>

<div></div>