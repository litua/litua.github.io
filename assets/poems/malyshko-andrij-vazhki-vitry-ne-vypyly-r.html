Малишко Андрій – Важкі вітри не випили роси…<p>Важкі вітри не випили роси,<br />
Черлені трави бродять буйним соком,<br />
І вдалині під обрієм високим<br />
Лугів осінніх теплі голоси.</p>
<p>А при багатті хлопці косарі<br />
І комбайнери у спецівках синіх<br />
Вплітають сміх до цих лугів осінніх,<br />
Ведуть пісні під маєвом зорі.</p>
<p>Булькоче, пріє каша в казані,<br />
А клен русявий хилить ніжно віти,<br />
І йдуть в лугах, немов засмаглі діти,<br />
І поминулі, і прийдешні дні.</p>

<div>




</div>

<p>Як хороше, як легко поміж них,<br />
Між цих людей, в труді людей живих,<br />
Між ними жить і поклоняться літу,<br />
Свою турботу, снами не сповиту,<br />
Свої думки у їхні перелить<br />
На все життя, а тільки ж не на мить.</p>
<p>На все життя, з лугами, з берегами,<br />
Із травами, із зорями в воді,<br />
Щоб не спіткаться більше з’ворогами,<br />
Щоб не хилитись в горі та біді.</p>
<p>1956</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>