<strong>Герасим’юк Василь – Тоді ми зникли в лісі… </strong>
<p>Тоді ми зникли в лісі… Кроків шість –<br />
і там твій сміх і крок!</p>
<p>  Слабого світла</p>
<p>пучок з-між віт – ти зблідла.</p>
<p>     З того літа</p>
<p>він там живе між афин і дощів,<br />
твій сміх.</p>
<p>  Туди – шість кроків і смерік.</p>
<p>йому не відлунати, не пропасти.<br />
Не дався звіру – й вітрові не вкрасти<br />
його.</p>

<div>




</div>

<p>Зайшов за шуми і протік</p>
<p>у нори, в мох, у страх, у шпари сну<br />
безумства,</p>
<p>закрутився в афинниччі…</p>
<p>Його все більше.</p>
<p>Звідусіль у вічі</p>
<p>він дивиться.</p>
<p>Не радість, а вину</p>
<p>немов лишили ми – це той пучок<br />
нерозповитого, слабого світла<br />
тоді ще осінив тебе – ти зблідла<br />
отам на мить одну.</p>
<p>    На шостий крок.</p>

<div></div>