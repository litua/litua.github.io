Іван Андрусяк – повернення на схід…<p>повернення на схід — вершина цих казок<br />
їх серпантинний біг вповільнено а й досі<br />
на вимогу бика згортається бузок<br />
і квилить навздогін стара параска осінь</p>
<p>меж зламаних бажань колишеться як змій<br />
нірванний листопад нічного банування<br />
прощання — дотик шкла до вилинялих вій<br />
і течія вікон і терція овальна</p>

<div>




</div>

<p>івасик без гусей і пристань без відра<br />
і крови без чобіт немислимо вточити<br />
повернення на схід така чудова гра<br />
і янгол під кущем — заслужений учитель</p>
<p>а ми як вітражі застигли в лоні стін<br />
і довгі як життя минають катехизми<br />
кохана відірвім погуслі гливи тіл<br />
а тільки хто за нас діждеться тут вітчизни</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>