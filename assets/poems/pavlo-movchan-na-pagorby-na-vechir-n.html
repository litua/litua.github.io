<strong>Павло Мовчан – “На пагорби, на вечір, на вітри…” </strong>
<p>На пагорби, на вечір, на вітри<br />
зір посила свій подив і відвертість:<br />
далеко — жить, далеко — йти з гори<br />
і небо на плечах нести упертих.<br />
Звиса згори сріблястий ланцюжок —<br />
простерту руку піднеси під нього:<br />
тече, тече крізь пальці порошок,<br />
вкрива блакиттю зрошену дорогу.<br />
За обрієм відкрилося мені<br />
солодке лоно — папороть квітуча,<br />
літа мені куються голосні<br />
зозулями на листячку летючім.<br />
Зелений колір всюди молодий,<br />
зласкавлений промінням стягуватим…<br />
О завтрашнє, спинися і зажди —<br />
зірву листочок, аби смак не втратить!<br />
Зір утомлю, і виснажу вуста,<br />
і жайворів візьму собі у вуха…<br />
Трава густа з-під ніг мені зроста,<br />
немов пита: — Ну, чом спинився? Рухайсь!</p>

<div>




</div>

<p>***</p>

<div></div>