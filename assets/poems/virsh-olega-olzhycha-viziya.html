<strong>Ольжич Олег – Візія</strong>
<p>Вітри од краю до краю,<br />
Од рана до рана дмуть.<br />
Дерева, дахи зривають,<br />
Пісок і тріски несуть.</p>
<p>На подвір’ях клунки, попони.<br />
— І не в безвісті шлях цей? —<br />
Широкогрудих коней<br />
Зі стайні ведуть бігцем.</p>

<div>




</div>

<p>На г’анку ще раз мати,<br />
А ти вже доп’яв стремен.<br />
Хлопчак, що його не взято,<br />
Ховається під брезент.</p>
<p>І рветься, рветься фіртка<br />
Квітника зі слідами чобіт.<br />
Обози — обози тільки.<br />
На захід ідуть, на схід.</p>

<div></div>