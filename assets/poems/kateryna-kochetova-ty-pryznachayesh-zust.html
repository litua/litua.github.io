<strong>Катерина Кочетова – Ти призначаєш зустріч уві сні…</strong>
<p>Ти призначаєш зустріч уві сні,<br />
А я чекаю одну мить роками.<br />
Поглянь в майбутнє: хочеш так,чи ні –<br />
Воно чуже і створене не нами.</p>
<p>Слова забудьмо, що із вуст злетіли,<br />
Що серце взяло їх собі в полон,<br />
Що у гіркій печалі душу гріли,<br />
Що схожі з дотиком твоїх долонь.</p>

<div>




</div>

<p>Дай руку – часу в нас так мало,<br />
Полетимо у світ шалених мрій,<br />
Давай відпустим все, що нас тримало,<br />
Втечемо від нездійснених надій.</p>
<p>Поринем наостанок у кохання,<br />
Хоча я так боюсь там потонути…<br />
Як швидко настає момент прощання,<br />
Але його, на жаль, не оминути…</p>
<p><strong><em>26.08.2011</em></strong></p>

<div></div>