<strong>Микола Вінграновський – Триптих</strong>
<p><strong>1</strong></p>
<p>Тут все говорить із прадавніх пір,<br />
Тут вічність диха тихо серед гір.</p>
<p>Це не легенда лине давниною<br />
І не мара злітає із пітьми…<br />
Човни століть пливуть переді мною,<br />
Вантажені народами-дітьми.</p>
<p>І ти, Гуцульщино, смереко сиволиста,<br />
Своїм човном пливеш в мої світи…<br />
Я прошу тебе, земле моя чиста,<br />
Крізь моє серце тихо пропливти.</p>
<p><strong>2</strong></p>
<p>Гуцульщино! Твій вік, як чорний сонях,<br />
Цвіте печально в днях твоїх німих…<br />
І гори-мозолі не СПЛЯТЬ в твоїх долонях,<br />
В них кров твоя і піт людський у них.</p>
<p>Земля страждань, прокляття і пітьми!<br />
Самі лиш злидні за душею в тебе.<br />
Ніі Не смереками — зеленими кістьми<br />
Ти підвелась в своє жебрацьке небо.</p>

<div>




</div>

<p>О земле згорблена! В надії скам’янілій,<br />
В твоєму погляді життя і смерть сплелись,<br />
Під вікнами америк і бразілій<br />
Сліпий народ твій Щастя не домігсь!</p>
<p>Часопис твій, Гуцульщино, — ганьба!<br />
Ганьба моя! і прадіда, і діда…<br />
Будь проклят світ без неба і без хліба<br />
І вікопомна темінь та журба!</p>
<p><strong>3</strong></p>
<p>Я стою на сьогоденній землі<br />
Гуцульщини,<br />
І вона повертає своє обличчя до мене…</p>
<p>Повиті хмарами і літаками, стоять вечори,<br />
Пролітають плоти Черемошем, як роки…<br />
Я думаю про долю дорогої мені землі.</p>
<p>Живицею пахне і пахне медом…<br />
В долоні село, наче хліб на столі…<br />
І гори, вантажені часом і небом,<br />
Між хмарами йдуть по гуцульській землі.</p>
<p>І юний гуцул підіймається вгору<br />
У гомоні звершень своїх і надій…<br />
І, може, десь юна гуцулка в цю пору<br />
Дитям зацвіта на землі молодій.</p>
<p><em>1961</em></p>

<div></div>