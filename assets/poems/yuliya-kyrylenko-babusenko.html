Юлія Кириленко – Бабусенько…<p>Бабусенько, голубко мого серця,<br />
Побудьмо лиш з тобою наодинці,<br />
В житті я не випрошую гостинці,<br />
А прошу в Бога доленьки люстерце,<br />
Щоб глянуть і побачить там тебе,<br />
Де мудрості дітей моїх навчаєш,<br />
Де старості ніяк не помічаєш,<br />
Де лютий біль ніколи не шкребе…<br />
Бабусю, обійми мене, будь ласка,<br />
Не знаю, скільки нам відміряв Бог,<br />
Та в мить оцю з тобою ми удвох,<br />
Із ніжних уст твоїх летить дрімлива казка.<br />
Бабусю, на плечі твоїм засну,<br />
Й присниться із дитинства та країна,<br />
Народжена у пісні журавлиній,<br />
Із джерела твого лиш талану.<br />
У цілім світі мені мало слів,<br />
Аби любов твою всесяйну осягнути…<br />
Таким теплом лиш можуть огорнути<br />
Ті рученьки, мов чари мольфарів.<br />
Ніхто так по голівці не погладить,<br />
Не начаклує борщ такий смачний ніхто.<br />
Не бійсь, за видноколом ще тих сто,<br />
Завжди я зможу біль в душі розрадить.<br />
Бабусенько, шепочеш ти мені,<br />
Що я для тебе ще мала дитина,<br />
А я в молитві прихилю коліна,<br />
Щоби розлука скніла вдалині.<br />
Голубонько, до серця прихилю<br />
Твої я руки, що не звідали спокою,<br />
Змахну сльозу, що котиться щокою,<br />
З тобою радість в пісні розіллю.</p>

<div>




</div>

<p>автор: <strong><a href="http://onlyart.org.ua/?page_id=45168">Юлія Кириленко</a></strong></p>

<div></div>