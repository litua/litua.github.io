<strong>Микола Вінграновський – Довго-довго давнє літо давніло…</strong>
<p>Довго-довго давнє літо давніло,<br />
Де не йшло — стояла синя мла.<br />
Мамалижна хмара на Молдавію<br />
Ще одну рябеньку повела.</p>
<p>Їм услід і жалібно, й волого<br />
Сів дивитись камінь при воді…<br />
Будяки малиновоголово<br />
Про сніги подумали й собі.</p>

<div>




</div>

<p>І зібралась, чи збирать-збиралася<br />
У дорогу неба течія…<br />
З будяками тихо привіталася<br />
Малинова молодість моя.</p>
<p>Добрий день — сказав сьогодні вечір,<br />
На далечу налягло крило,<br />
І завдала ластівка на плечі<br />
Хліб і сіль, і літо, і тепло…</p>
<p><em>1974</em></p>

<div></div>