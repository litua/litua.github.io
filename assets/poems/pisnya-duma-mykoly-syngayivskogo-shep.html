<strong>Сингаївський Микола – Шепочуть мамині вуста</strong>
<p>Дітей заждалась тиха мати,<br />
На жаль, немає і листа…<br />
– Нема часу, щоб написати, –<br />
Шепочуть мамині вуста.</p>
<p>Не раз вона їх виглядала,<br />
Дозріли вже не раз жита…<br />
– Це, мабуть, знов зажура давня, –<br />
Шепочуть мамині вуста.</p>

<div>




</div>

<p>Згадає ненька – і всміхнеться,<br />
Що десь онука вироста…<br />
– Пошли їй, доле, ніжне серце, –<br />
Шепочуть мамині вуста.</p>
<p>Вона б сама до них летіла,<br />
Та відлетіли вже літа…<br />
– Пошли їм, доле, мужні крила, –<br />
Шепочуть мамині вуста.</p>
<p>Весна вітає землю отчу,<br />
Вертають птахи до гнізда…<br />
– Чомусь недобачають очі, –<br />
Шепочуть мамині вуста.</p>

<div></div>