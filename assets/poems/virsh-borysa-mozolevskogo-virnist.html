<strong>Мозолевський Борис – Вірність</strong>
<p>Лице було порепане.<br />
В’їдався в очі піт.<br />
Я хвацько правив гребкою —<br />
Колгоспник в десять літ.</p>
<p>В кальсонах з бригадира,—<br />
Аби не без штанів,—<br />
Зоря моя ходила<br />
На дні тих клятих днів.</p>
<p>Які я тою гребкою<br />
Тоді творив діла!<br />
Черствим шматком не гребала<br />
Душа моя мала.</p>

<div>




</div>

<p>Худенькими плечима<br />
Ми підпирали звід,<br />
Щоб світла Батьківщина<br />
Цвіла на цілий світ.</p>
<p>І ось, коли над мором<br />
Він заяснів, мій храм,<br />
Ви мрієте, за морем,<br />
Що це я вам віддам?</p>
<p>Не вам, рабам мерзенним,<br />
Збагнуть мої світи.<br />
О найдорожча земле! —<br />
Світи мені, світи!</p>

<div></div>