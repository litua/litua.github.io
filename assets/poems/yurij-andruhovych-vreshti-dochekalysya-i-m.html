Юрій Андрухович – Врешті дочекалися і ми благої вістки…<p><em>З циклу «Нотатки фенолога»</em></p>
<p>Врешті дочекалися і ми благої вістки:<br />
прах дорожній гілкою і квіткою запах —<br />
знову городянки, мов еквілібристки,<br />
промивають вікна майже в небесах,—</p>
<p>як вони утримують горішню рівновагу<br />
над майданним гомоном круглої землі!<br />
Ніби визнають лишень захмарну тягу,<br />
надвечірні спалахи малюючи на склі…</p>

<div>




</div>

<p>Ніби все спочатку. Йдуть великі свята —<br />
болісні, мов світло, гострі, наче злам,—<br />
це такий живопис — вікна промивати<br />
нашим передвічним лагідним домам,</p>
<p>ніби повертати світ пейзажів —<br />
там, високо,</p>
<p>в галереях вулиць, без дна і берегів:<br />
змінне тіло птаха над кам’яним потоком<br />
і тісне цвітіння заміських лугів…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>