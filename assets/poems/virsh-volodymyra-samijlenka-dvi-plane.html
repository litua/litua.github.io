<strong>Володимир Самійленко – Дві планети</strong>
<p>Округ сонця шлях широкий<br />
В неоміряних краях, —<br />
Там планета лічить роки,<br />
Оббігаючи той шлях.</p>
<p>Споконвіку і довіку<br />
Ходить колом без кінця,<br />
Шлях без міри, вік без ліку<br />
Їй надано від Творця.</p>
<p>Скрізь на ній дива природи,<br />
Скрізь усе життям кипить;<br />
Звір тут всякої породи,<br />
А людей і не злічить.</p>
<p>Той бажає світ зажерти<br />
Задля себе одного;<br />
Той працює й хоче вмерти<br />
Задля народу свого.</p>
<p>Той життя своє складає,<br />
Щоб науку збагатить,<br />
Той у темряві конає<br />
І живе, щоб їсти й пить.</p>
<p>І живуть, і умирають,<br />
Рвуться все вперед іти;<br />
Прийде час — і доблукають<br />
До останньої мети…</p>

<div>




</div>

<p>У високості безмірній<br />
Є планета ще одна,<br />
І біжить — товариш вірний —<br />
Округ першої вона.</p>
<p>Безвоздушна і безводна<br />
Та планета і німа,<br />
І без снігу там холодна<br />
Обгорнула все зима.</p>
<p>Ні людей там, ні рослини,<br />
Ані звірів, ні пташок,<br />
Лиш високі гори з глини,<br />
Та каміння, та пісок.</p>
<p>І нема, нема спокою<br />
Для космічного мерця,<br />
Вічно стежкою одною<br />
Йде він колом без кінця.</p>
<p>Так-то мертвою марою<br />
Місяць круг Землі іде<br />
І віщує нам собою<br />
Той кінець, що Землю жде.</p>
<p>Так усе колись минеться,<br />
Все, що вдіє людський дух,<br />
Неодмінним зістається<br />
Лиш невпинний, вічний рух…</p>
<p><em>1888</em></p>

<div></div>