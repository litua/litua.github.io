<strong>Микола Хвильовий – Молотки</strong>
<p>Витанцьовують, сміються<br />
Дзвінко, дзвінко молотки<br />
Про весілля революцій —<br />
Цоки-цоки-цокотки!</p>
<p>Міх задихався, не встигне,<br />
Важко — міх! — зітхав…<br />
Грюкотіли десь машини,<br />
Я з товаришем кував.</p>
<p>Іскри бризками повсюди<br />
І — нема,<br />
Кузня їх вгорі закруте,<br />
Проковтне пітьма.</p>

<div>




</div>

<p>А у горні шаруділо<br />
Листя золоте:<br />
Дух міхів підняв на вила,<br />
Віником мете.</p>
<p>Ну і день! Сорочка в піні,<br />
Візерунки на спині,<br />
А в очах перстніє синьо,<br />
Як в червневі дні!</p>
<p>…Тільки це згадав, як танки,<br />
Знову в танки молотки<br />
І виспівують про ранки:<br />
Цоки-цоки-цокотки!.</p>

<div></div>