<strong>Павло Мовчан – “…І вустюки занозяться в зіниці…” </strong>
<p>…І вустюки занозяться в зіниці,<br />
суха солома очі розрива,<br />
занурюєшся в себе, як в криницю,<br />
де рідина застигла нежива.<br />
Не від щедрот природи,<br />
а від злиднів<br />
переінакшується зміст твого єства…<br />
Та ні набутків, ані втрат не видно —<br />
спустошилась скарбниця родова…<br />
Речовина життєва вибуває,<br />
зроста натомість порох костяний,<br />
солома, стиснувшись, очниці розриває,<br />
і вивергаються обличчя з глибини<br />
вже безіменні, ніби каменюки,<br />
і рвуться, рвуться родові сполуки —<br />
і шириться довкола чужина,<br />
і самоті твоїй немає дна:<br />
слова чужі, хоч голоси знайомі,<br />
ніби чужинці у твоєму домі,<br />
перечорнили житло і живуть,<br />
тебе ж під піч загнали на солому,<br />
де вустюки тобі зіниці рвуть…<br />
Та чуєш ти, як збіжжя топчуть ноги,—<br />
гуляють чоботи веселі на рипу<br />
і, мов ординці, топчуть твого Бога,—<br />
на порятунок не гукнуть нікого —<br />
лиш пам’ять ти обмацуєш сліпу,<br />
нікого не спроможен пригадати,<br />
ні слів простих, ні зріднених імен…<br />
губами стулиш лише слово «ма…ти…»,<br />
яке губами вивчене здавен…<br />
Токоче в грудях верескливе серце,<br />
і вихлинає вигук: — По-мо-жіть!…—<br />
Проте ніхто на поклик не озветься,<br />
бо навіть голос в житлі відчужів…</p>

<div>




</div>

<p>***</p>

<div></div>