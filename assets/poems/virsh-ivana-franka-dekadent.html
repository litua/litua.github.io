<strong>Іван Франко – Декадент</strong>
<p>Я декадент? Се новина для мене!<br />
Ти взяв один з мого життя момент,<br />
І слово темне підшукав та вчене,<br />
І Русі возвістив: “Ось декадент!”</p>
<p>Що в моїй пісні біль, і жаль, і туга –<br />
Се лиш тому, що склалось так життя.<br />
Та є в ній, брате мій, ще нута друга:<br />
Надія, воля, радісне чуття.</p>
<p>Я не люблю безпредметно тужити<br />
Ні шуму в власних слухати вухах;<br />
Поки живий, я хочу справді жити,<br />
А боротьби життя мені не страх.</p>

<div>




</div>

<p>Хоч часто я гірке й квасне ковтаю,<br />
Не раз і прів, і мерз я, і охрип,<br />
Та ще ж оскомини хронічної не маю,<br />
Катар кишок до мене не прилип.</p>
<p>Який я декадент? Я син народа,<br />
Що вгору йде, хоч був запертий в льох.<br />
Мій поклик: праця, щастя і свобода,<br />
Я є мужик, пролог, не епілог.</p>
<p>Я з п’ющими за пліт не виливаю,<br />
З їдцями їм, для бійки маю бук,<br />
На празнику життя не позіваю,<br />
Та в бідності не опускаю рук.</p>
<p>Не паразит я, що дуріє з жиру,<br />
Що в будні тільки й дума про процент,<br />
А для пісень на “шрррум” настроїть ліру.<br />
Який же я у біса декадент?</p>

<div></div>