<strong>Степан Руданський – Шляхтич</strong>
<p>Мша кінчилась у костьолі,<br />
Люд порозсипався,<br />
У костьолі тілько шляхтич<br />
Убогий зостався.</p>
<p>Та ще десь за образами<br />
Захристиян лазить,<br />
То святих там заслоняє,<br />
То в них світло гасить.</p>
<p>Обдивився кругом шляхтич —<br />
Не видно нікого,<br />
Та живенько, де Антоній,<br />
Припав до святого:</p>
<p>«Błagam cię, człowieczku święty!<br />
Błagam cię, Antoni!<br />
Podaj, serce, mnie pieniędzy,<br />
Niech ja kupię koni!» *</p>
<p>А тут йому з-за святого<br />
Грубий голос чути:<br />
«Nie dam, nie dam dla gałgana,<br />
Nie dam i na buty! » **</p>

<div>




</div>

<p>І в минуті бідний шляхтич<br />
На ноги схопився,<br />
Подивився на святого,<br />
Ближче підступився.</p>
<p>«Dałeś, nie, Antoni święty,—<br />
Каже до świętego.—<br />
Tylko nie kpij — jestem szlachcic,<br />
Nie pozwalam tego!» ***</p>
<p>___________________________<br />
* Благаю тебе, святий чоловіче,<br />
Благаю тебе, Антонію!<br />
Дай, серце, мені грошей,<br />
Я куплю коней! (польськ.) — Ред.<br />
** Не дам, не дам негідникові,<br />
Не дам і на чоботи! (польськ.) — Ред.<br />
*** Дав ти чи ні, святий Антонію, —<br />
Каже до святого,—<br />
Тільки не глузуй — я шляхтич,<br />
Не дозволяю цього! (польськ.) — Ред.</p>

<div></div>