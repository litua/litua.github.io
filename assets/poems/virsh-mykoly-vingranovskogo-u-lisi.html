<strong>Микола Вінграновський – У лісі темно…</strong>
<p>У лісі темно. В лісі ніч.<br />
Сидить навпочіпки світання,<br />
І дотліва вогнева тліч,<br />
Жовтіє в сніг дорога санна.</p>
<p>Під верболоззям в казані<br />
Чорти різдвяне тісто місять,<br />
Й на золотому ковзані<br />
Чумацьким Возом править місяць.</p>

<div>




</div>

<p>Пливуть в далеке і бліде<br />
Повільних кучугур повали,<br />
І Ніжин з посівання йде,<br />
Іде додому від Полтави…</p>
<p>Ще б трохи Ніжину пройти,<br />
Ще б трохи Ніжину — і вдома:<br />
Та в лісі темно. І чорти.<br />
А їхня вдаченька відома:</p>
<p>На сніг посадять без розмов,<br />
До калача зігріють кави<br />
І — йшов додому від Полтави,<br />
Проснувся — у Полтаві знов!</p>
<p><em>1980</em></p>

<div></div>