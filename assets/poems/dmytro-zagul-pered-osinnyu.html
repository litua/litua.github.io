<strong>Дмитро Загул – Перед осінню</strong>
<p>Люба! Літо минуло,<br />
Осінь холодна йде…<br />
А мені з тобою зустрітись<br />
Не довелося ніде.</p>
<p>Де ти тепер – не знаю,<br />
З ким ти проводиш дні,<br />
Що на мої привітання<br />
Не відповіла мені?</p>
<p>І тільки спомину промінь<br />
Єднає наші думки;<br />
А туга до серця дзвонить,<br />
Як дотик твоєї руки.</p>
<p>Довго на тебе ждав я,<br />
І жервів огник надій, –<br />
Тлів од зеленого травня<br />
По серпень золотий.</p>
<p>Вставало сонце на сході…<br />
День був не мій, нічий.<br />
Тільки б єдиний погляд,<br />
Один промінчик очей!</p>
<p>Тільки б єдиний погляд,<br />
Як сонце літнього дня!<br />
Зраділи б разом зі мною<br />
Повітря, сонце й земля.</p>
<p>Гриміли грози та бурі,<br />
Плакав і хлипав дощ…<br />
Чи то ж не мої були сльози,<br />
Як горло схоплював корч?</p>
<p>А хмар темно-сірі смуги<br />
Тягнулись на захід кудись…<br />
Хіба ж вісники туги<br />
До тебе не донеслись?</p>

<div>




</div>

<p>Інколи буйний вітер<br />
Листя зривав із тополь –<br />
Розілталось те листя по світі,<br />
А тут залишався мій біль.</p>
<p>Люба, куди його діти,<br />
Коли відцурались вітри?<br />
Посилав я свій біль до тебе,<br />
Як до матері, як до сестри.</p>
<p>Але ти – далека, далека,<br />
Як веселка, що воду п’є…<br />
І знов поверталася спека,<br />
Що серце в’ялила моє.</p>
<p>Поверталася давня туга,<br />
Обгортала мене самота…<br />
О, як важко без рідного друга<br />
Нести непривітні літа.</p>
<p>Як знову настане осінь,<br />
Куди я подіну свій сум?<br />
З ким же ділити я буду<br />
Райдугу світлих дум?</p>
<p>Небо чуже, вороже…<br />
Порожня, гола земля…<br />
Чи ж вона зрозуміти може,<br />
Чого так сумую я?</p>
<p>Ти одна, ти одна зрозумієш,<br />
Ти на світі – одна не чужа,<br />
Бо разом із моєю горіла<br />
Весною твоя душа.</p>
<p>Люба! Вже літо минає…<br />
Холодна осінь іде,<br />
А нам із тобою зустрітись<br />
Не довелося ніде.</p>
<p>Ти на мої привіти<br />
Не відповіла мені…<br />
З ким я почну коротати<br />
Похмурі осінні дні?</p>

<div></div>