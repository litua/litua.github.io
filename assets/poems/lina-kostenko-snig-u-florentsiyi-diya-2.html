<strong>Ліна Костенко – Сніг у Флоренції. Дія 2</strong>
<p>І ось тоді, під місяцем уповні, на дерев’яних ребрах риштувань<br />
з’явився знову <i>Чортик</i> волохатий. Уламок дзеркальця потерши об коліно,<br />
навів його на місяць і пускає по всьому саду зайчики магічні.<br />
Висвітлює дерева, обрис муру, надбиті плити, статуї святих.<br />
І потаємну стежку в бузині, і дірку в мурі, каменем прикриту.</p>
<p>Магічне коло місячного сяйва спиняється на постаті <i>Старого</i>.</p>
<p><i>Старий</i> здригнувся — хтось торкнув зненацька його плече.</p>
<p><i>Високий Флорентієць</i> в ліловому плащі схиляється над ним.</p>
<p><i>Флорентієць</i></p>
<p>Чого ти тут сидиш?</p>
<p><i>Старий</i></p>
<p>Куди ж мені іти?</p>
<p><i>Флорентієць</i></p>
<p>Є в тебе дім і щось на світі рідне?</p>
<p><i>Старий</i></p>
<p>На тому світі є. Там всі мої світи.<br />
І вся моя рідня.</p>
<p><i>Флорентієць</i></p>
<p>На тому. А деінде?</p>
<p><i>Старий</i></p>
<p>Деінде? Де-не-де хтось, може, й не забув.<br />
Деінде? Де-не-де хтось, може, і лишився.</p>
<p><i>Флорентієць</i></p>
<p>Хто ти, старий?</p>
<p><i>Старий</i></p>
<p>Мене немає. Був.<br />
Під вітром часу камінь розкришився.</p>
<p><i>Флорентієць</i></p>
<p>Хто ти, старий? Назви своє ім’я.</p>
<p><i>Старий</i></p>
<p>Джованфранческо Рустичі.</p>
<p><i>Флорентієць</i></p>
<p>Отямся!<br />
Джованфранческо Рустичі — це я.<br />
Славетний скульптор. Був ним і зостався.<br />
А ти… Ти привид. Ти страшний фантом!<br />
Безумний старче, моторошна тіне!</p>
<p>(Магічний промінь заметавсь між ними, вихоплює із темряви обличчя —<br />
то молоде й красиве <i>Флорентійця</i>, то маску старості. Вона йому страшна)</p>
<p><i>Старий</i></p>
<p>Ні, я не привид. Ні, я не фантом.<br />
Ти — молодість моя, а я — твоя руїна.</p>
<p><i>Флорентієць</i></p>
<p>(самими побілілими губами)</p>
<p>Я… молодість твоя?.. А ти… моя руїна?!<br />
То це я що, отак себе зносив?<br />
Весь розчинився в цьому страховітті?</p>
<p><i>Старий</i></p>
<p>Так, я твоє завершення на світі.<br />
Я наслідок усіх твоїх зусиль.</p>
<p><i>Флорентієць</i></p>
<p>Які ж то мали бути землетруси,<br />
щоб так на мене обвалився час?!</p>
<p><i>Старий</i></p>
<p>Марнота днів, убитих на спокуси.<br />
Хто може врятувати нас від нас?</p>
<p><i>Флорентієць</i></p>
<p>(із відчаєм, із невимовним болем)</p>
<p>Якби ми знали, о, якби ми знали,<br />
що буде з нами, о, що буде з нами…</p>
<p><i>Статуї у глибині саду</i></p>
<p>(повторюють цей зойк печальною луною,<br />
у небо звівши руки кам’яні)</p>
<p>…Що, буде з нами, о, що буде з нами!..</p>
<p><i>Флорентієць</i></p>
<p>А весь мій труд? А всі мої скульптури?<br />
Як ти потрапив у містечко Тур?</p>
<p><i>Старий</i></p>
<p>Мистецтву не страшний ні час, ані тортури.<br />
Не час йому страшний… Немає тих скульптур.</p>
<p><i>Флорентієць</i></p>
<p>Ти їх продав? О непрощенна скнарість!<br />
Чи, може, я нездарно їх створив?<br />
Невже мені судилося на старість,<br />
щоб я отак з собою говорив?!</p>
<p>Ні, ти не я! Такого буть не може,<br />
щоб це був я через десятки літ.<br />
Твоє обличчя на моє не схоже.<br />
Ти хтось чужий. Ти просто якийсь дід.</p>
<p>Сидиш собі на монастирській лаві.<br />
Дрімаєш, стогнеш, як усі старі.<br />
А я — я скульптор в почестях і славі!<br />
Я жив при королівському дворі.</p>
<p>Я мав палац з колонами й фронтоном.<br />
Давав бенкети на півста персон.<br />
Мій дім в Парижі славився бонтоном,<br />
і кілька грацій стерегли мій сон.</p>
<p>Я гроші кидав жменями у кошик,<br />
що для старців там висів на скабі.</p>
<p><i>Старий</i></p>
<p>(жебрацьким рухом простягає руку)</p>
<p>Подай мені, убогому, хоч грошик!<br />
Подай хоч грошик з тих своїх скарбів!</p>
<p><i>Флорентієць</i></p>
<p>Прости, я справді щось не тим хвалюся,<br />
Я ж не лише достатком дорожив.<br />
В мистецтві я…</p>
<p><i>Старий</i></p>
<p>Нічого, не хвилюйся.<br />
Ти вже себе в мистецтві пережив.</p>
<p><i>Флорентієць</i></p>
<p>Ти, флорентійський викидню, втікачу!<br />
Згадай мене в мої найкращі дні!<br />
Хіба надгробний пам’ятник Боккаччо<br />
довірили створити не мені?!</p>
<p>А мій Меркурій на тому фонтані?<br />
А мармурове птаство янголят?<br />
А Іоанн на церкві Сан-Джованні,<br />
де хрестять флорентійських немовлят?</p>
<p>Мій перший твір! Мій вистражданий. Досі<br />
я пам’ятаю жар того литва.<br />
Усе було — талант, уміння, досвід.<br />
Чому ж такі сумні мої жнива?</p>
<p>Хто я тепер?! Бездомний чоловіче,<br />
чого сидиш тут поночі в саду?</p>
<p><i>Старий</i></p>
<p>Духота вдень. Од спеки худнуть свічі.<br />
Повечоріло. В келію піду.</p>
<p><i>Флорентієць</i></p>
<p>Твоїй душі у келії не тісно?<br />
Ти ж із палацу в келію прибув.<br />
Притулок. Тиша. Коників фортіссімо.<br />
Різець в руці держати не забув?</p>
<p><i>Старий</i></p>
<p>Та щось роблю, коли нагода трапиться.<br />
Та вже ж і руки не такі як слід.<br />
Приймаю мовчки монастирську трапезу.<br />
Дивлюсь в провалля пережитих літ.</p>
<p>Ченцям тут шахи вирізьбив. Абат<br />
собі на гріб янгелика замовив.<br />
Та ще потроху доглядаю сад.<br />
Отут я й стану деревом зимовим.</p>
<p><i>Флорентієць</i></p>
<p>Ти ж вчився в знаменитому Саду!<br />
Був другом і сучасником да Вінчі!<br />
Де ж я себе колишнього знайду?<br />
Як страшно доля глянула у вічі!</p>
<p>О, пригадай Флоренцію — ті храми,<br />
садів Сан-Марко виноградний мур,<br />
де наш синьйор Лоренцо Незрівнянний<br />
для нас відкрив славетний Сад Скульптур!</p>
<p>Зайди в той Сад, заглянь в тінисті гроти,<br />
зустрінь себе в майстернях тих,<br />
де ми в часи насильства, підступу й підлоти<br />
мистецтвом ушляхетнили уми!</p>
<p><i>Старий</i></p>
<p>Його нема. Той Сад уже руїна.<br />
Лоренцо вмер. І ти — уже не ти.<br />
Лиш пам’ять, наче дівчинка наївна,<br />
все хоче ляльку в попелі знайти.</p>
<p><i>Флорентієць</i></p>
<p>Які були там витвори мистецькі!<br />
І все для нас натура і модель —<br />
етруська ваза, музи давньогрецькі,<br />
античні маски, римська капітель.</p>
<p>В тіні олив, закохані в Елладу,<br />
де птиця Фенікс ще раз ожила,<br />
ми, юні пташенята того Саду,<br />
пили мистецтво з першоджерела!</p>
<p>Упало яблуко. У місячному крузі — цвіте мигдаль рожевий і троянди.<br />
Крислате дерево. На дереві із гнізд, як пташенята, виглядають хлопчики.</p>
<p>І <i>дев’ять муз</i>, прекрасних і струнких,<br />
ведуть круг них свій витончений танець.</p>
<p>В тому Саду ми брались до науки<br />
і перші лаври скубли на вінок.<br />
Всі дев’ять муз, узявшися за руки,<br />
навколо нас водили свій танок.</p>
<p>Он подивись, які ми жовтороті!<br />
Тих пташеняток бачиш у гнізді?<br />
Ти — Рустичі, а він — Буонарроті,<br />
адже ви разом вчилися тоді!</p>
<p>І наш синьйор, музика і дотепник,<br />
тиран, поет, філософ і купець,<br />
любив його, прихильний був до тебе, —<br />
він знав, із кого виросте митець!</p>
<p>За хист натхненний і за труд воловий.<br />
що кожен з вас ним юність надривав,<br />
йому — червоний, а тобі — ліловий<br />
оцей ось плащ синьйор подарував.</p>
<p>То як же сталось, як же все це сталось,<br />
яких зазнав ти злигоднів і втрат,<br />
що з <i>тих Садів</i><br />
потрапив ти на старість<br />
у цей убогий монастирський сад?</p>
<p>Що привело тебе у цю обитель?<br />
За що в житті так тяжко не прощен?<br />
Святий Мартин, жебрацький покровитель,<br />
з тобою тут поділиться плащем.</p>
<p>А ти ж міг бути велетнем, ти міг!</p>
<p><i>Старий</i></p>
<p>(печально похитавши головою)</p>
<p>У мене в пам’яті йде сніг…</p>
<p>(Сніг падає на вже порожні гнізда, і <i>Музи</i> порозходились навшпиньках)</p>
<p><i>Флорентієць</i></p>
<p>Причім тут сніг? Флоренція — Фйоренца,<br />
квітуча тобто. Лілія в гербі.<br />
А сніг там рідко. Звідки ж він береться,<br />
що він іде у пам’яті тобі?</p>
<p>Чого ж у тебе в пам’яті не йде твоя молодість?<br />
Чого у тебе в пам’яті не йдуть твої скульптури?</p>
<p><i>Старий</i></p>
<p>Не муч, не згадуй, одійди, замовкни!<br />
Що взагалі в житті було моїм?!<br />
Я весь мій вік залежав од замовників<br />
і те створив, що треба було їм.</p>
<p><i>Флорентієць</i></p>
<p>А Мікеланджело, чи не ровесник твій,—<br />
він не залежав, мав од них свободу?<br />
А є у нього хоч єдиний твір,<br />
який би він створив їм на догоду?</p>
<p>Вони ж бувають гірші, ніж вандали.<br />
Він лізти їм в свій труд не дозволяв.<br />
А як вони вже дуже насідали,<br />
то він на них і дошками шпурляв!</p>
<p><i>Старий</i></p>
<p>Так він же геній. Це вже інша річ.<br />
Такий — один на кількасот сторіч.</p>
<p><i>Флорентієць</i></p>
<p>Він геній, так. Це ще Лоренцо знав.<br />
І хоч було це декому в досаду,<br />
він дав йому, єдиному із нас,<br />
і кращий мармур, і ключі від Саду.</p>
<p>Ми всі були ще зовсім хлопчаки,—<br />
він мав його за майстра у роботі.<br />
Він знав, що то вже буде на віки,<br />
що вийшло з-під різця Буонарроті!</p>
<p><i>Старий</i></p>
<p>Оце і є найперша із причин.<br />
Бо хоч би як хто п’явся на котурни —<br />
всі народились кожен хто під чим,<br />
лиш геній народився під Сатурном!</p>
<p><i>Флорентієць</i></p>
<p>(нервово загортається плащем)</p>
<p>Ну, добре, я великим стать<br />
не зміг чи не зумів,— часи були брутальні.<br />
Але причому все-таки тут сніг?<br />
Я працював у камені й металі.</p>
<p>То де ж воно, серед яких руїн,<br />
все, що створив я оцими руками,—<br />
я, скульптор навіть Іменем своїм,<br />
я — Рустичі, я — рустика, я — камінь!</p>
<p><i>Старий</i></p>
<p>Оце умреш, ніхто й не спом’яне.<br />
В надгробний камінь не вкарбують дати.<br />
Лише ім’я у тебе кам’яне.<br />
Ти дошку в них шпурнути був не здатен.</p>
<p><i>Флорентієць</i></p>
<p>Коли цькували — я протистояв.<br />
Лише коли наблизили — піддався.</p>
<p><i>Старий</i></p>
<p>Твоя відвага — вище всіх уяв!<br />
Отож-бо й є. У тому-то й біда вся.</p>
<p>Вони — тебе, не ти їх переміг!<br />
Вони твій хист поклали під фуганок.</p>
<p><i>Флорентієць</i></p>
<p>Чого у тебе в пам’яті йде сніг?</p>
<p><i>Старий</i></p>
<p>Страшна ціна вельможних забаганок!</p>
<p>Ти кажеш — привид, старості фантом.<br />
Послухай. Передсмертне молодію.<br />
Сприйми як притчу, під новим кутом,<br />
ту — давніх літ — забуту вже подію.</p>
<p>До нас природа щедрою була.<br />
Мистецький дар і розум сполучила,—<br />
усе Лоренцо Пишному дала,<br />
але в його нащадках одпочила.</p>
<p>Після Лоренцо занепав той Сад.<br />
Прийшла пора тиранів і купецтва.<br />
Його нащадок теж був меценат,<br />
але… не мав кебети до мистецтва.</p>
<p>Отож, мистецтво люблячи без меж<br />
і мавши влади й золота всесильність,<br />
наслуханий про генія, він теж<br />
хотів до нього виявить прихильність.</p>
<p>А снігу, снігу випало в той рік!<br />
Зима тоді стояла небувала.<br />
Було, пройти з порога до воріт —<br />
лопатами дорогу пробивали.</p>
<p>Тут наш синьйор і здійснив свій порив —<br />
поставити нову мистецьку віху.<br />
Звелів, щоб Мікеланджело створив<br />
йому гігантську статую із снігу.</p>
<p><i>Статуї у глибині саду</i></p>
<p>(аж зойкнули, перезирнулись)</p>
<p>Звелів створити… статую… із снігу?!!</p>
<p><i>Флорентієць</i></p>
<p>Наказ синьйора. Звелено,— роби.<br />
Мороз такий — ніхто не виткне носа.<br />
Я пам’ятаю, цілих три доби<br />
він там ліпив ту статую-колоса.</p>
<p>(Піднявшися по сходах риштувань, уже вгорі показує рукою)</p>
<p>Ось. Отака вона була.<br />
А може, й вища. Бо тепер вже хтозна.<br />
Навколо риштування — грандіозне!<br />
Крізь риштування віхола мела.</p>
<p>А він ліпив свій сніговий шедевр.<br />
Йому вже сніг у відрах подавали.<br />
Лише ворони каркали з дерев,<br />
і двір вітри холодні продували.</p>
<p>З палацу чулась музика. Із вікон<br />
синьйор дивився і його сім’я.<br />
Він був, як віл, терплячіший із віком,<br />
Але тоді ще юний, як і я,—</p>
<p>ліпив. Творив. Вдихнув у неї душу.</p>
<p>(Натхненно ліпить порожнечу чіткими рухами вже закоцюблих рук)</p>
<p>Не спав. Не їв. Ні з ким не говорив.<br />
Змарнів. Промерз. Втомився. Занедужав.<br />
Але створив ту статую, створив!</p>
<p>Гігантську, всю, до самого чола<br />
від льодової брили п’єдесталу!..</p>
<p><i>Старий</i></p>
<p>(з гірким сарказмом)</p>
<p>Аби ж хто знав, яка вона була.<br />
Пригріло сонце, і вона розтала.</p>
<p><i>Статуї у глибині саду</i></p>
<p>(розгублено і тихо)</p>
<p>Пригріло сонце… і вона розтала!..</p>
<p><i>Флорентієць</i></p>
<p>То й що? Ну, примху виконав дурну.<br />
Ну, догодив пихатому нездарі.<br />
На це ніхто й уваги не звернув,<br />
крім літописця геніїв Вазарі.</p>
<p><i>Старий</i></p>
<p>А потім папі статую зроби.<br />
А папа Юлій усмиряв повсталих.<br />
Під сміх, і свист, і тюкання юрби<br />
її розбили. Теж, вважай, розтала.</p>
<p>А потім щось завершить не дали.<br />
А потім запідозрили в крамолі.<br />
А потім зацькували, довели…<br />
І що митцю лишилося від долі?!</p>
<p>(Помовчавши, з глибокою печаллю)</p>
<p>Як важко бути в наші дні митцем!</p>
<p><i>Флорентієць</i></p>
<p>У наші дні… А завжди і понині?</p>
<p><i>Старий</i></p>
<p>Я, може, хочу срібним олівцем<br />
птиць малювати на лляній тканині!</p>
<p>А я все мусив славити когось.<br />
Чиюсь творить подобу гонористу.<br />
Ліпити сніг у мармурі… І ось —<br />
гіркий фінал приборканого хисту!</p>
<p><i>Флорентієць</i></p>
<p>Хто ти? Ніхто в своєму доживанні.<br />
Всі знають: Мікеланджело — «Мойсей»,<br />
Хто знає, що на церкві Сан-Джованні<br />
твій Іоанн, Левіт і Фарисей?!</p>
<p>Десь високо вгорі — у відсвітах пожеж — скульптурна група: <i>бронзові фігури</i>, котрі вивершують вже майже п’ять сторіч портал північний церкви Сан-Джованні.</p>
<p>(Заскімлив <i>Чортик</i>, димом задимівся, чкурнув кудись за дошки риштувань)</p>
<p><i>Старий</i> повільно зсунувся із лави, побожно дивиться на свій же власний твір, що ледве мріє десь там угорі, на тлі заграв і грозової хмари.</p>
<p><i>Старий</i></p>
<p>Мені, мабуть, уже й не до лиця<br />
вважать себе творцем такого твору.<br />
Але яке ж це щастя для митця —<br />
на власний твір дивитися угору!</p>
<p>(Кланяється)</p>
<p>Спасибі тобі, Хрестителю Іоанне!<br />
Життя було до мене невблаганне.<br />
А ти мене уже й не бачиш звідтам,<br />
стоїш між Фарисеєм і Левітом.</p>
<p>І хмари йдуть, і вітер їх жене.<br />
І коли-небудь, десь там, за віками,<br />
моє творіння, пригадай мене!<br />
Я — Рустичі, я — рустика, я — камінь.</p>
<p>(Скрадаючись, у каптурі, нечутно, проходить, наче тінь, <i>брат Домінік</i>)</p>
<p><i>Брат Домінік</i></p>
<p>Ти що, старий, говориш сам з собою?</p>
<p><i>Старий</i></p>
<p>Це я з минулим. З долею. З судьбою.<br />
Чогось приснилась молодість мені.<br />
А ти куди?</p>
<p><i>Брат Домінік</i></p>
<p>У дірку в бузині,</p>
<p>(Зникає в тінях кам’яного муру. А згодом буде чутно плюскіт весел.<br />
А потім завалують десь собаки — аж ген із того берега Луари)</p>
<p><i>Флорентієць</i></p>
<p>Але чому я долю змарнував?!<br />
Мене ж і слава наче не минала,<br />
І сам Вазарі навіть визнавав,<br />
що ця моя скульптура — досконала.</p>
<p>Мені її замовив Цех Купецький.<br />
Я працював не рік, не два,— роки.<br />
Бо це ж не путто, янголи, опецьки,—<br />
це твір монументальний, на віки!</p>
<p>Я не чекав, коли дадуть завдаток,<br />
і не в рахунок зарібку свого,<br />
я навіть спродав материнський спадок,<br />
щоб оплатити бронзу і литво!</p>
<p>І ось тоді, коли вони зібрались<br />
мій труд прийнять, належно оцінить,—<br />
я, подолавши острах свій і радість,<br />
сказав — і чув, як голос мій дзвенить!</p>
<p>(Схвильовано, до когось в порожнечу, піднявшись на щаблинку риштувань)</p>
<p>Синьйори! Я прошу хвилиночку уваги.<br />
По морю пошуків я плив, як Одіссей.<br />
Завершено мій труд, і ось він перед вами —<br />
Хреститель Іоанн, Левіт і Фарисей.</p>
<p>Я тяжко працював і сумнівався надто.<br />
І чудо одкровень було мені як грім.<br />
Тепер я не боюсь. Покличте Леонардо<br />
і Мікеланджело,— я вірю тільки їм.</p>
<p>Замовники мої! Повірте, не зухвальство —<br />
це просто для митця найбільше з його щасть.<br />
Бо краще хай мій труд мені не схвалить майстер,<br />
ніж нетямущий хто хвалу йому воздасть!</p>
<p><i>Старий</i></p>
<p>Ну, а вони покликали свого.<br />
Принизили і заплатили скупо,<br />
бо він сказав, що твір щось не «ого»,<br />
і що ціна — п’ятсот, не більше, скудо.</p>
<p><i>Флорентієць</i></p>
<p>Та краще б звір мене ударив бивнем!<br />
Я побілів, і я сказав їм так: —<br />
Чи вам, синьйори, не здається дивним,<br />
що труд митця оцінює слимак?</p>
<p><i>Старий</i></p>
<p>І почалось. Погрожували пальцем.<br />
Злостивцем називали і зухвальцем.<br />
Що молодь вперта, і від того зло.<br />
Що в їхній час такого не було.</p>
<p><i>Флорентієць</i></p>
<p>Я вийшов звідти,— з мене було досить.<br />
Я десь кудись забіг тоді, я зник.<br />
Це був мій перший, мій болючий досвід:<br />
замовнику зручніший ремісник.</p>
<p><i>Старий</i></p>
<p>Чого ж ти не сказав йому: — Паскудо,<br />
мені не треба ті нещасні скудо!<br />
Ти ж власним коштом більше оплатив.<br />
Чого ж ти їх тоді не всовістив?</p>
<p><i>Флорентієць</i></p>
<p>Я гордий був. Принаймні хоч гордині<br />
ніхто не сміє збавити людині.</p>
<p>І потім, я ще жив не у нестатках.<br />
Я мав куди подітись від образ.<br />
Мій дім стояв у лоджіях і в ґратках,<br />
У мене був домашній дикобраз.</p>
<p>Я міг собі дозволити дозвілля,<br />
себе ще не призводячи до скрут,<br />
півроку роздивлятися сузір’я,<br />
два роки заморожувати ртуть.</p>
<p>У мене був мій говорящий ворон.<br />
Мій час життя у вічності тривав.<br />
Я міг неквапно працювать над твором,<br />
а потім твори друзям роздавав.</p>
<p>Був невідлюдний. Добре грав на лютні.<br />
Життя було безпечне і легке.</p>
<p><i>Старий</i></p>
<p>Чого ж ти не подумав про майбутнє?</p>
<p><i>Флорентієць</i></p>
<p>Чи міг я думать, що воно таке?!</p>
<p>В примарнім крузі місячного світла — такий трагічний у своїй самотності —<br />
сидить на лаві <i>Рустичі</i>, старий.</p>
<p>Спалахують суцвіття фейєрверків, сніп кольорових іскор над юрбою.<br />
Невтримний шал веселощів і свята.</p>
<p>Уся в гірляндах пишна колісниця. На ній стоїть прекрасна <i>Маріелла</i>,<br />
вона шпурляє квіти у юрбу.</p>
<p>Торкає струни лютні <i>Флорентієць</i>,<br />
<i>і дев’ять</i><br />
<i>карнавальних</i><br />
<i>флорентійок</i> —<br />
ті ж самі <i>музи</i>, але вже інакші,</p>
<p>як хризантеми в карнавальних масках, в тимпани б’ють, оточують, танцюють,<br />
все далі відтісняють <i>Флорентійця</i>.</p>
<p><i>Флорентієць</i></p>
<p>(і весело, і трохи винувато)</p>
<p>Флоренція любила карнавали.<br />
Я флорентієць, я любив їх теж.</p>
<p><i>Старий</i></p>
<p>О ви, що стільки часу змарнували<br />
на фейєрверки з флорентійських веж!</p>
<p>На ваші п’яні гульбища, бенкети,<br />
де кожен з вас пишався, як індик,<br />
де ваші запопадливі поети<br />
наввипередки славили владик!</p>
<p><i>Флорентієць</i></p>
<p>(награючи на лютні, мов не чує)</p>
<p>О Маріелла, Маріелла, Маріелла!</p>
<p><i>Старий</i></p>
<p>(у намаганні якось буть почутим, зіп’явсь на лаву, в пароксизмі гніву)</p>
<p>Спиніться, схаменіться, в гупотінні<br />
не чуть, як наближається біда!<br />
Вже вас немає. Вже на ваші тіні<br />
розлив бокал кривавий тамада.</p>
<p>Я вам кажу. І час такий настане.<br />
Хто що посіяв, той те і пожне.<br />
Флоренція болить. Флоренція повстане.<br />
Флоренція тиранів прожене.</p>
<p>Вона змете палаци їхні й замки,<br />
вона такий утне їм карнавал,<br />
що тільки чорт знайшов би там уламки<br />
од жаху перекошених дзеркал!</p>
<p>Чи ви тоді отямитесь прозрівши?<br />
Вином не скаламучуйте уми!<br />
Бо згинете, Флоренцію призвівши<br />
до голоду, усобиць І чуми!</p>
<p>Я вам кажу. Я вас молю. Я прошу.<br />
О, схаменіться, поки ще живі!<br />
Ви казитесь, ви тонете в розкошах.<br />
Волаю вам — потонете в крові!</p>
<p><i>Голоси</i></p>
<p>(обурені, з танцюючого натовпу)</p>
<p>А це ще хто? Хапай його за поли!<br />
Чого він тут, тягни його униз!<br />
Ти що, як тінь ченця Савонароли,<br />
над безтурботним натовпом навис?!</p>
<p><i>Флорентієць</i></p>
<p>(наспівує і награє на лютні)</p>
<p>О Маріелла!</p>
<p><i>Старий</i></p>
<p>Боже, він не слуха!<br />
Його робітня пилом припада.<br />
Флоренції загрожує розруха,<br />
а він на карнавалах пропада!</p>
<p>Він з ними їхній. Деспоту в догоду<br />
зліпив аж кілька непристойних пик.<br />
Одне із двох — або люби свободу,<br />
або залеж від милості владик!</p>
<p>Чого ти тут? Ти — Рустичі, ти — брила.<br />
На що марнуєш дар свій і літа?<br />
Не дай собі надборкувати крила,<br />
тебе ж погубить вся ця суєта!</p>
<p>Лоренцо був, а ці вже — не Лоренцо.<br />
Вони, як гусінь, об’їдять Флоренцію.<br />
Ти робиш те, що прагне їх пиха.<br />
Вона у них до істини глуха,</p>
<p>Ти думаєш, що хист твій невичерпний?<br />
Ти ліпиш сніг.</p>
<p><i>Флорентієць</i></p>
<p>Та згинь, кажу, мано!</p>
<p><i>Старий</i></p>
<p>Всіх пиятик незмінний виночерпій,<br />
ти чуєш — скреготнуло твоє дно!</p>
<p><i>Флорентієць</i></p>
<p>Ти не турбуйсь, там вистачить на дні ще.</p>
<p><i>Старий</i></p>
<p>Такий талант, ти міг би вразить світ!</p>
<p><i>Флорентієць</i></p>
<p>Тобі тепер зі старості видніше,<br />
що слід мені робити й що не слід.</p>
<p><i>Старий</i></p>
<p>Чи ж довго буде молодість тривати?<br />
А ти її розтринькав не на те!</p>
<p><i>Флорентієць</i></p>
<p>(підспівує і награє на лютні)</p>
<p>«Троянду треба рвати, поки вона цвіте!»</p>
<p><i>Старий</i></p>
<p>Хіба митцеві місце серед зборищ?<br />
Спинись. Подумай. Не жадай хвали!</p>

<div>




</div>

<p><i>Флорентієць</i></p>
<p>Старий, колись усе це договориш,<br />
десь іншим разом, бо нема коли!</p>
<p><i>Старий</i></p>
<p>Коли танцюють музи тарантелу,<br />
чи обертом не піде голова?</p>
<p><i>Флорентієць</i></p>
<p>Створив я мармурову Маріеллу.<br />
Та більше до душі мені жива!</p>
<p>(Підставив руки — прямо з колісниці йому в обійми впала <i>Маріелла</i>.<br />
Вона сміється і танечним кроком веде його у танець за собою.<br />
Вона струнка, прекрасна і жагуча. Це досконалий образ флорентійки.<br />
«О Маріелла, лілія Тоскани!» — наспівує і грає <i>Флорентієць</i>)</p>
<p><i>Старий</i></p>
<p>Куди ж ти йдеш? Невже ти йдеш з юрбою?!</p>
<p><i>Флорентієць</i></p>
<p>Я цілу ніч гулятиму! Уп’юсь.</p>
<p><i>Старий</i></p>
<p>(раптово з ніжністю)</p>
<p>Люблю тебе, милуюся тобою!</p>
<p><i>Флорентієць</i></p>
<p>А я тебе ненавиджу, боюсь.</p>
<p>Тьмяніє пишне древо фейєрверка. Мітлою <i>Чортик</i> підмітає квіти.<br />
І <i>дев’ять муз</i> у масках карнавальних відходять, озирнувшись на <i>Старого</i>.</p>
<p><i>Старий</i> сидить, похилений, на лаві. Десь плюскіт весел в темряві і тиші.<br />
Нечутно повернувся <i>Флорентієць</i>, спостерігає сумно звіддалік.</p>
<p><i>Флорентієць</i></p>
<p>Яка самотність! Монастирські мури.<br />
Чиїсь надбиті плити у траві.<br />
Ці вапною заляпані скульптури,<br />
котрі вночі говорять, як живі.</p>
<p>Жаринки зір з небесної жаровні.<br />
І той чернець, що веслами гребе.<br />
І чорний хрест під місяцем уповні.<br />
І цей старий, що згадує себе…</p>
<p>Дожив. До себе відчуваю жалість.<br />
«В останній тузі»,— як сказав Катулл.<br />
Колись мені, ще в юності, ввижалась<br />
тінь Данте у Саду Скульптур.</p>
<p>Він теж сидів, похилений, на лаві,<br />
додолу руки звісивши бліді,<br />
але ж безсмертний у всесвітній славі!..</p>
<p>(Жест розпачу і туги в бік <i>Старого</i>).</p>
<p>Себе — таким — я уявляв тоді?!</p>
<p><i>Старий</i></p>
<p>Ось і говориш із старим тепер ти.</p>
<p><i>Флорентієць</i></p>
<p>Вже маю час. Минувся мій розгул.</p>
<p><i>Старий</i></p>
<p>«Чи я не забарився вмерти?» —<br />
Хто це сказав?</p>
<p><i>Флорентієць</i></p>
<p>Здається, теж Катулл.</p>
<p>(Стих плюскіт весел. Лунко впало яблуко. Десь вдалині загавкали собаки)</p>
<p><i>Старий</i></p>
<p>Доплив чернець.</p>
<p><i>Флорентієць</i></p>
<p>Не був же я нездарою!</p>
<p><i>Старий</i></p>
<p>О, стрепенуло крильцями пташа.</p>
<p><i>Флорентієць</i></p>
<p>Що там за муром?</p>
<p><i>Старий</i></p>
<p>Круча над Луарою.</p>
<p><i>Флорентієць</i></p>
<p>Це скрикнув сич?</p>
<p><i>Старий</i></p>
<p>Або чиясь душа.</p>
<p><i>Флорентієць</i></p>
<p>О Маріелла! Плакалось, грішилось.<br />
І кожен з нас колись на світі був.</p>
<p><i>Старий</i></p>
<p>Вона при хворій матері лишилась.<br />
А я поїхав. Я її забув.</p>
<p><i>Флорентієць</i></p>
<p>Ти не забув. Ти думав, що забудеш.<br />
Ти у Парижі мав їх не одну.</p>
<p><i>Старий</i></p>
<p>Мовчи, бо в серці знов її розбудиш!</p>
<p><i>Флорентієць</i></p>
<p>Вона померла. В голод, у війну.</p>
<p>Будинок їхній над рікою Арно<br />
потроху зносять води прибутні.<br />
А ту скульптуру, Маріеллу з мармуру,<br />
десь вивезли. Вона на чужині.</p>
<p>Вони її украли, безборонну.<br />
Якийсь ландскнехт повіз як сувенір.<br />
Або продав якомусь там барону<br />
твою любов, твій безіменний твір.</p>
<p><i>Старий</i></p>
<p>Як я різьбив ті риси дивовижні!<br />
Було натхнення схоже на екстаз.<br />
Я вже й пізніше, при дворі, в Парижі,<br />
шукав її у мармурі не раз.</p>
<p>Усе було — і молодість, і сила,<br />
і спокій, і достаток, і хвала.<br />
Але вона вже більш не осінила,<br />
вона до мене більше не прийшла…</p>
<p><i>Флорентієць</i></p>
<p>Так на таланті зрада окошилась.<br />
Ти Маріеллу кинув у біді.</p>
<p><i>Старий</i></p>
<p>Але ж вона при матері лишилась!</p>
<p><i>Флорентієць</i></p>
<p>А хто була Флоренція тобі?</p>
<p><i>Старий</i></p>
<p>Флоренція? В якому одкровенні<br />
пізнає правду стомлена душа?<br />
Чи Данте, що похований в Равенні,<br />
хоч сумнів щодо цього полиша?</p>
<p>Вона його судила, і цькувала,<br />
і змусила вмирать на чужині.<br />
Жорстока, невблаганна і лукава,<br />
вона була як мачуха мені!</p>
<p><i>Флорентієць</i></p>
<p>Чого не скажеш в гніві благороднім?<br />
Та муки Данте більші за твої.<br />
А все одно й на камені надгробнім<br />
він називає матір’ю її!</p>
<p><i>Старий</i></p>
<p>Вона його посміла проклинати.<br />
Він був нелюбий, як усі митці.</p>
<p><i>Флорентієць</i></p>
<p>Цькувала не Флоренція, не мати,<br />
а міста самоназвані отці.</p>
<p>О ті страшні, розбещені, погані,<br />
усіх віків вельможні старигані!</p>
<p>В якій лиш не з’являлися личині,<br />
який лиш бруд не мали на руках!<br />
Вони помруть, а наслідки злочинні<br />
відлунюють ще довго у віках.</p>
<p>На риштуванні <i>Чортик</i> позіхнув і, опустивши дзеркальце блискуче,<br />
затарабанив ратичками стиха об дерев’яні ребра риштувань.</p>
<p><i>Чортик</i></p>
<p>Обридло зайчики пускать, перепочину,<br />
а то ще хтось пошпурить кирпичину.<br />
Та й взагалі, признатися, мені<br />
людські страждання все-таки нудні.</p>
<p>Я все вже бачив і до всього звик.<br />
Усе це суєта і від лукавого.<br />
Щось дуже темно.</p>
<p>(Хукнув і протер блискученький уламок об коліно)</p>
<p>О, жіночий крик!<br />
Ану погляньмо, це вже щось цікавого.</p>
<p>(Висвітлює дерева у саду, де в глибині між статуями раптом майнула <i>біла постать у туніці</i>)</p>
<p><i>Прекрасна жінка</i></p>
<p>(простягає руки, у неї голос як антична флейта)</p>
<p>Іду, іду, чекай мене в саду!<br />
Ти де, ти де, в якому ти вигнанні?<br />
О милий мій, нічого, я знайду.<br />
Де ж ти подівся, Рустичі, Джованні?!</p>
<p><i>Флорентієць</i></p>
<p>(назустріч їй розкрив свої обійми, змахнувши крилами лілового плаща)</p>
<p>Я тут. Я жду. Мене вже навіть два.<br />
Ти в плесі ночі біла, як латаття.<br />
О Маріелла з мармуру! Жива?!<br />
Про що мене ти хочеш розпитати?</p>
<p>Як я любив? Як згадував той час?<br />
Як мріяв я хоч вісточку дістати!</p>
<p><i>Старий</i></p>
<p>О Маріелла! Вже немає нас.<br />
Ти що, прийшла моїм надгріб’ям стати?</p>
<p><i>Прекрасна жінка</i></p>
<p>(з жахом відсахнувшись, розгублено питає <i>Флорентійця</i>)</p>
<p>О мій коханий, хто він, цей старий?<br />
В його очах печаль така нестерпна!</p>
<p><i>Флорентієць</i></p>
<p>Він — Рустичі, котрий тебе створив,<br />
щоб ти була у камені безсмертна.</p>
<p><i>Прекрасна жінка</i></p>
<p>(тихо підійшла, поцілувала у чоло <i>Старого</i>)</p>
<p>Це ти, Джованні? Плащ твій не ліловий.<br />
Лице твоє спустошене й сумне.</p>
<p><i>Старий</i></p>
<p>Облиш мене. Твій дотик мармуровий<br />
уже в мені не воскресить мене.</p>
<p>(<i>Прекрасна жінка</i> ніби заточилась, руками затуляючи обличчя,<br />
і, ставши на коліна, скам’яніла)</p>
<p><i>Чортик</i></p>
<p>І хто вона йому, кохана чи жона?<br />
Така красуня й мертвому присниться.<br />
Ото біда, сполохав кажана.<br />
Світанок скоро, треба буде змиться.</p>
<p>(Наводить світлий промінь на <i>Старого</i>)</p>
<p>Ану, цікаво, що він там шепоче?</p>
<p><i>Старий</i></p>
<p>(долоні склавши, наче для молитви)</p>
<p>Сан-Марко, Сан-Джованні, Санта-Кроче.<br />
О Фіоренца, щастя моє, горе!<br />
Санта-Марія дель Фіоре,<br />
Санта-Марія дель Фіоре!..</p>
<p><i>Чортик</i></p>
<p>Дивак старий, чи випив двісті грамів?<br />
Шепоче назви флорентійських храмів.</p>
<p><i>Старий</i></p>
<p>Сан-Спіріто, Сан-Сальві, Сан-Міньято,<br />
Сантіссіма Аннунціата.<br />
Лунгарно, Арно… чи прожив я марно?</p>
<p><i>Чортик</i><i> </i>(здивовано)<i></i></p>
<p>Шепоче річку!</p>
<p><i>Старий</i></p>
<p>Арно, Арно, Арно!<br />
Етруська пристань, лілія долин.<br />
Долинь до мене здалеку, долинь!<br />
О Фіоренца, щастя моє, горе!<br />
Санта-Марія дель Фіоре,<br />
Санта-Марія дель Фіоре…</p>
<p><i>Флорентієць</i></p>
<p>(скорботно нахиляється над ним)</p>
<p>Ти молишся?<br />
Ти молишся.<br />
Молись.<br />
А ти ж покинув все оце колись.</p>
<p><i>Старий</i></p>
<p>Я не один. Не я один. А Данте?<br />
Він теж молився іншим небесам.</p>
<p><i>Флорентієць</i></p>
<p>О, не порівнюй, Данте був вигнанець.<br />
А ти втікач. Ти сам покинув, сам!</p>
<p><i>Старий</i></p>
<p>Я вже не міг, уже не мав я змоги<br />
терпіти всі ці війни та облоги.<br />
Ці сутички, то голод, то чуму,<br />
коли не знаєш, хто за що й чому.</p>
<p>Все гризлися, усе когось бороли.<br />
Хіба я проти істини грішу?<br />
Я обгорілий труп Савонароли<br />
із юності у пам’яті ношу!</p>
<p>Ми тільки й знали — страти, індульгенції,<br />
республіка, монархія, чума.<br />
Та я усе зробив би для Флоренції,<br />
але ж умов для праці там нема!</p>
<p>Бо що створити можна в одурінні<br />
у цих капканах герцогських столиць,—<br />
то прославляй синьйора Содеріні,<br />
І то знову перед Медичі стелись.</p>
<p>Я ж другом був великого да Вінчі,<br />
я ж вчився в знаменитому Саду!<br />
Я ж народився, щоб творити вічне,<br />
аж поки сам у вічність перейду.</p>
<p>Я ж був готов за стіни ті вмирати,<br />
але не міг там жити навідріз,<br />
як ще один германський імператор<br />
І нам ще одного Медичі привіз!</p>
<p><i>Флорентієць</i></p>
<p>Між іншим, дехто вибирав не втечу,<br />
хоч міг так само звіятись, втекти.<br />
Буонарроті захищав фортецю.<br />
Чи, може, він бездарніший, ніж ти?</p>
<p><i>Старий</i></p>
<p>Буонарроті інший. Він подвижник.<br />
На ньому все, оскільки він Атлант.<br />
А я хотів свободи хоч на тиждень,<br />
я так боявся змарнувать талант!</p>
<p>Мені огидні всі оці баталії,<br />
я задихаюсь, коли щось горить.<br />
В цій на шматки розтерзаній Італії<br />
я вже не міг ні жити, ні творить!</p>
<p>І я пішов, я виїхав, я згоден<br />
був до Парижа пішки добрести.<br />
І тільки згодом, тільки згодом, згодом<br />
я озирнувся на оті хрести.</p>
<p>Душа стомилась піднімати брили.<br />
Мені б забути всіх уже і все!..<br />
Та тільки там… до отчої могили…<br />
чи хоч хто-небудь квіти принесе?</p>
<p>Свойого неба не замінить жодне.<br />
Без тих коханих обрисів і рис<br />
я почорнів, як дерево жалобне,<br />
в чужій землі усохлий кипарис!</p>
<p>Мого життя лишилося на денці.<br />
І рад вернутись, та нема вже сил…</p>
<p><i>Флорентієць</i></p>
<p>Ти молодість залишив у Флоренції.<br />
Вона поплаче біля тих могил.</p>
<p>(Сутемні <i>статуї</i>, печально склавши руки, неначе тихо моляться в саду,—<br />
магічним сяйвом висвітлена кожна)</p>
<p><i>Старий</i></p>
<p>Скажи, а де тепер Буонарроті?</p>
<p><i>Флорентієць</i></p>
<p>Живе у Римі. Має свій куток.<br />
Згорбатів у труді, посивів у скорботі,<br />
а людям чорно в роті од пліток.</p>
<p><i>Старий</i></p>
<p>Про нього завжди. Важко жить гіганту.<br />
Усе хтось ляпне брудом з-під копит.<br />
Бо хто не має власного таланту,<br />
того присутність генія гнітить.</p>
<p><i>Флорентієць</i></p>
<p>Якби він, звісно, якось легше жив,<br />
за кардинальську шапочку служив<br />
чи хоч вдавав догідника, смиренця,—<br />
а так його вже мають за шаленця.</p>
<p>Ти поки вів тут бесіди достойні,<br />
він взагалі балакати одвик,<br />
на пустирі Воронячої Бойні<br />
купивши дім подалі од владик.</p>
<p>Він захищав республіку. При ній<br />
фортеці зводив, щоб жила Флоренція.<br />
Коли ж настала влада тираній,<br />
він скам’янів. Він сам уже фортеця.</p>
<p>Він вже старий. Він дихає на ладан.<br />
Він пережив облогу і чуму.<br />
А дух його нікому не підвладен,<br />
його талант покірний лиш йому!</p>
<p><i>Старий</i><i> </i>(із заздрістю)<i></i></p>
<p>Мабуть, створи-и-ив!</p>
<p><i>Флорентієць</i></p>
<p>А міг створити втричі!<br />
Невільник він в лавровому вінку.<br />
Всі так і ждуть, щоб він їх возвеличив,—<br />
самих лиш пап вже кілька на віку.</p>
<p>Не встиг зробити Юлію гробницю,<br />
вже папа Лев підняв свою десницю.<br />
А там Климент,— i спробуй всім потрафить.<br />
То Медичі, то Борджіа й Караффи.</p>
<p>В його душі республіка болить.<br />
Він чує скрізь холодний подих пустки.<br />
Де в бронзі треба деспота одлить,<br />
там генії зникають, як етруски.</p>
<p>Біда служить володарям земним,<br />
їм не потрібні сни його пророчі.<br />
Усе життя крізь дні його і ночі<br />
гробниця папи гналася за ним!</p>
<p><i>Старий</i></p>
<p>От бач, от бач, а я од цього втік,<br />
бо я не міг душею покривити.<br />
Мене прийняв і прихистив мій вік<br />
король Франціск, мій друг і покровитель.</p>
<p>І, переживши дома хтозна й що,<br />
утікши з дому до чужого краго,<br />
я в ньому покровителя знайшов,<br />
в житті якому рівного не знаю!</p>
<p>Од нього я, зболілий від образ,<br />
почув надійне слово оборони,<br />
що мій талант заблисне, як алмаз<br />
його до муз прихильної корони.</p>
<p><i>Флорентієць</i></p>
<p>Але ж ти не помітити не міг,<br />
як полум’я відсвічує в алмазі!</p>
<p><i>Старий</i></p>
<p>Ти розумієш, він палив своїх,<br />
а я у нього підлягав повазі.</p>
<p>О, як мене він приязно зустрів!<br />
Мисливець, красень, набакир корона.<br />
Він поважав художників, майстрів,<br />
у нього при дворі було їх цілі грона.</p>
<p>Були поети й музиканти там,<br />
цвіли гірлянди преціозних дам.<br />
Усіх країв зацьковані вигнанці<br />
могли зустрітись в танці і в альтанці.<br />
Була це просто золота пора<br />
для музики, для пензля і пера.</p>
<p>Це після наших вічних колотнеч,<br />
де завжди попіл змішаний з землею<br />
ще з тих часів, як древньоримський меч<br />
підсік етруську царствену лілею!</p>
<p><i>Флорентієць</i></p>
<p>Але у тій жасминовій альтані<br />
хіба не пахло димом на світанні?<br />
Чи там у вас вважалось за чесноти —<br />
дивитись, як палають гугеноти?<br />
Хіба і досі в пам’яті не стогне ще<br />
оте жахливе протестантське вогнище<br />
в той день, коли ти в’їхав у Париж?</p>
<p><i>Старий</i></p>
<p>Пече лиш те, в якому сам гориш.</p>
<p>Я пекло мав своє на батьківщині.<br />
Велика річ — прихильність короля!<br />
Я тут забув підозри безпричинні,<br />
піднявся до почесного щабля.</p>
<p>Це був король великої душі.<br />
Він на мистецтво іклами не клацав.<br />
Не те, що наші скнари й торгаші,—<br />
він дав мені утримання й палаццо.</p>
<p>При ньому я, не знаючи турбот…</p>
<p><i>Флорентієць</i></p>
<p>Прожив спокійно дев’ятнадцять год.<br />
І що ж створив ти, мавши той дворець,<br />
Джованфранческо Рустичі, митець?</p>
<p><i>Старий</i></p>
<p>Зробив камею, королю присвячену.<br />
Фігурку для алеї Фонтенбло.<br />
Так, тутті-фрутті, всяку всячину,<br />
на щось велике часу не було.</p>
<p>Але вже потім, під кінець, повір,<br />
я міг створити вікопомний твір!<br />
Король довіру виявив мені —<br />
звелів його воздвигнуть на коні.</p>
<p>У ореолі величі і влади,<br />
на віки вічні, як митці Еллади!<br />
Я приступив, не гаючи ні дня.<br />
Насамперед я виліпив коня.</p>
<p>Але такого довелося вперше.<br />
Я глину м’яв і грів у пальцях віск.<br />
Бо це ж той Кінь, де мався бути вершник<br />
Його Величність, сам король Франціск!</p>
<p>Це ж не якась кульгава конячина,<br />
що возить камінь із гірських кар’єрів.<br />
І не арабський огир сарацина,<br />
і не квадратні коні кондотьєрів.</p>
<p>Я ще не знав, якого мені треба.<br />
Шукав натуру, гідну для взірця,—<br />
від гордих коней колісниці Феба<br />
до племінного в стайні жеребця.</p>
<p>Я їх вивчав, гру м’язів, хід ногами.<br />
Мій власний твір ввижався вже мені<br />
у блиску золотої амальгами —<br />
як Марк Аврелій в Римі на коні!</p>
<p>Он подивися, що то був за Кінь,<br />
яка від нього велетенська тінь!</p>
<p>Віддалеки, у відсвітах багаття, з’являється — то слабше, то чіткіше<br />
— величний силует Коня на постаменті.<br />
Навколо — <i>дев’ять преціозних дам</i> ведуть повільний вишуканий танець,<br />
і страусові пера, як туман, похитуються в такт, підсвічені багряно.</p>
<p><i>Флорентієць</i></p>
<p>Велика тінь, бо полум’я яскраве.<br />
Смолисті дрова, гарно палахтять.<br />
Так там були хоч війни, хоч заграви,<br />
а тут же гугеноти гуготять!</p>
<p>Тут музи вже затягнуті в корсажі.<br />
Але підошви в попелі і в сажі.</p>
<p><i>Чортик</i><i> </i>(єхидно)<i></i></p>
<p>Утік, здається, в місце підходяще,<br />
бо тут було освітлення ще краще.</p>
<p>(Перестрибн<b>у</b>в по дошках, щоб видніше)</p>
<p>Як у світильні обгорілий ґнотик,<br />
уже ледь-ледь чорніє гугенотик!</p>
<p>Один <i>Святий</i> із трьох камінних статуй старечим рухом раптом нахилився<br />
і запустив у нього яблуко. Той зник.</p>
<p>На постаменті — королівський <i>Кінь</i>.<br />
<i>Придворні дами</i> рухаються в танці, мов кришталеві келихи довгасті.<br />
Голівки — наче виплекані квіти, що у росі коштовностей ряхтять.</p>
<p><i>Флорентієць</i></p>
<p>В садах Лоренцо музи були інші.<br />
Придворні музи — це вже наслання.</p>
<p><i>Старий</i></p>
<p>Та почекай, іще ж я не закінчив.<br />
Ти не на них — дивися на Коня!</p>
<p><i>Флорентієць</i></p>
<p>Кінь, справді, гарний. Ну, чого ж ти стих?</p>
<p><i>Старий</i></p>
<p>Коня створив я, вершника не встиг.</p>
<p>Уже була і форма для лиття.<br />
Король помер, зчинилось сум’яття.<br />
І я, що був при ньому у фаворі,<br />
враз опинився жертвою сваволі.</p>
<p>Новий король хотів нового твору.<br />
Віддав палац мій іншому синьйору.<br />
Закликав майстра для нових скульптур,<br />
мене, старого, витуривши в Тур.</p>
<p>А кінь мій, кінь, в могутніх м’язах руху,<br />
стоїть десь на задвірках серед брухту.<br />
Тепер його єдині верхівці —<br />
паризькі голуби і горобці…</p>
<p>(Зненацька тріск і скрегіт — <i>Флорентієць</i>, із риштування виламавши дошку,<br />
в страшному гніві різко розмахнувся — аж із Коня спурхнули горобці)</p>
<p><i>Чортик</i></p>
<p>(уламком дзеркальця шліфує свої кігті)</p>
<p>Гай-гай, маестро, чи не пізно трошки?<br />
Було б раніш виламувати дошки.<br />
Тепер шпурляйся хоч і навсібіч —<br />
це вже на дрова в монастирську піч.</p>
<p><i>Старий</i><i> </i>(розбитим голосом)<i></i></p>
<p>Я натякав новому королю,<br />
що я його у бронзі віділлю.</p>
<p>Адже він попереднику рідня,<br />
то як Франціска вже нема живого —<br />
чому 6 на того самого коня<br />
не посадити вершника нового?</p>
<p>Він як не чує. В погляді зима.<br />
Я зрозумів, що вже мене нема.<br />
Що тут мій кінь нікому вже не треба.<br />
Що Маріелла кличе мене з неба.</p>
<p>Що я минув, що я уже не вгідний,<br />
і тут чужий, І там уже не рідний.<br />
І от сиджу, як тінь себе самого,—<br />
такий кінець життя мого земного.</p>
<p><i>Флорентієць</i></p>
<p>(з гірким докором, майже крізь ридання)</p>
<p>Ти ж був один з блискучої плеяди!<br />
Життя було до тебе не скупе.<br />
То як же так?! І хто з вас кого зрадив —<br />
ти свій талант чи твій талант тебе?</p>
<p>І що ж тепер? Якби ж було знаття!<br />
Я ж міг створити незабутні речі!<br />
На що ж потратив я своє життя?!</p>
<p><i>Старий</i></p>
<p>На риштування біля порожнечі.</p>
<p>Самий лиш постамент у відсвітах багаття. Коня немає, він уже розтав.<br />
Десь піє півень по той бік Луари. Чкурнув зі сходів <i>Чортик</i> в бузину.<br />
І <i>дев’ять преціозних дам</i> — придворних муз, затягнутих в корсажі,—<br />
повільно дотанцьовують гавот.</p>
<p><i>Флорентієць</i></p>
<p>(зіщулено і безпорадно спершись на виламану дошку з риштувань)</p>
<p>Як тісно в пам’яті сторіч!<br />
Як рідко зводяться титани!<br />
Створити річ,<br />
створити річ,<br />
котра ніколи не розтане!</p>
<p>Це був життя мого девіз,<br />
мій сніп ілюзій іскрометних.<br />
І що ж із цього я довіз<br />
на ці останні кілометри?</p>
<p><i>Старий</i></p>
<p>(з безмірним жалем, стомлено і тихо)</p>
<p>На що мій труд пішов потрійний?<br />
І що я створював щодня?<br />
Кому на світі був потрібний<br />
той постамент того Коня?</p>
<p>Чи так би шлях мій завершився?<br />
Душа б зазнала цих тортур,<br />
якби на світі десь лишився<br />
мій Сад Нетанучих Скульптур?!</p>
<p><i>Флорентієць</i></p>
<p>На це немає індульгенції.<br />
Велика доля не збулась.<br />
Ти обійшовся без Флоренції.<br />
Флоренція без тебе обійшлась.</p>
<p><i>Старий</i></p>
<p>Та краще б я був осликом у долині Арно,<br />
ніж так прожить безслідно і нездарно!</p>
<p>Та краще б я в палючому промінні<br />
убогу землю потом поливав!<br />
Та краще б я овечок на камінні,<br />
як Джотто у дитинстві, малював!</p>
<p>Кому тепер слова мої прощальні?<br />
О, як мені їх тяжко вимовлять!<br />
Хреститель флорентійської хрещальні,<br />
благослови прийдешніх немовлят!</p>
<p>Хто пригадає, хто мене оплаче?<br />
Кому я рідний тут на чужині?<br />
Я, що створив надгрібок над Боккаччо,—<br />
чи буде хоч горбочок по мені?!</p>
<p><i>Флорентієць</i></p>
<p>(відкинув дошку, з гіркотою, з гнівом)</p>
<p>Чого ж покинув ти Флоренцію?<br />
В які повіявся світи?<br />
Де ти хотів собі свободу<br />
нічим не сковану знайти?</p>
<p>Усі володарі — Прокрусти.<br />
Твоя душа по той бік Апеннін,<br />
де навіть стіни викладені  р у с т о м —<br />
закам’янілим іменем твоїм!</p>
<p>Де на порталі, вище брам і веж<br />
твого стокрот розтерзаного міста,<br />
стоїть твій твір у відблисках пожеж,<br />
а ти тут ліпиш коники із тіста!</p>
<p><i>Старий</i><i> </i>(з розпачем)<i></i></p>
<p>О Фіоренцо, мати моя мила!<br />
Чого я тут, поклич мене, верни!<br />
Я — Рустичі, я — рустика, я — брила.<br />
Я хочу спати під твої терни!</p>
<p><i>Флорентієць</i></p>
<p>Ти ж сам пішов,<br />
чого ж тепер ти ремствуєш?<br />
Палаццо мав, тепер цей божий дім.</p>
<p><i>Старий</i></p>
<p>(руками ловлячи повітря, як сліпий)</p>
<p>Скажи мені, в який тут бік Флоренція?</p>
<p><i>Флорентієць</i></p>
<p>Уже у бік безвиході. Ходім.</p>
<p>***</p>

<div></div>