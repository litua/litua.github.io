<strong>Микола Руденко – Жайворон</strong>
<p>Іще тоді, коли хлоп’ям малим<br />
Я розпочав ловити слово віще,<br />
Щоб втиснути його в кільце із рим,<br />
Не знаючи, роблю оте навіщо,—</p>
<p>Іще тоді, із босих підошов<br />
Виймаючи скабки біля паркану,<br />
Я запитав: а звідки я прийшов?<br />
Куди піду? Чим після смерті стану?</p>
<p>Мовчало небо. Люди й дерева<br />
Чомусь були до тих питань байдужі.<br />
Ба, навіть сонця горда голова<br />
Ховалася у дощовій калюжі.</p>
<p>І тільки жайвір щось мені сказав:<br />
То упаде, то знов у хмарах свище.<br />
Він землю й небо піснею в’язав —<br />
І то його призначення найвище.</p>
<p>Цей птах оте засвоїв, далебі,<br />
Про що ми нині дітям не говорим:<br />
Усе живе належить не собі,<br />
А небові, землі й далеким зорям.</p>
<p>Дитяче півсвідоме відчуття<br />
В моїй душі казарма погасила.<br />
Мене навчали, що земне життя —<br />
Самодостатня, незалежна сила.</p>
<p>Поза могилою життя нема.<br />
Шукай земні чуттєві насолоди,<br />
Бо потім прийде нежива пітьма —<br />
Глуха стихія мертвої природи.</p>

<div>




</div>

<p>І я повірив. Ждав земних чудес,<br />
Але знаходив лиш сп’яніння темне.<br />
І в день один звернувся до небес:<br />
Чому моє життя таке нікчемне?</p>
<p>Я рию глину, щоб створити дім.<br />
А ластівка хіба цього не вміє?<br />
Дітей народжую. Але ходім<br />
У зоопарк — те ж саме роблять змії.</p>
<p>Хіба що їм не креслять теорем.<br />
До воєн не виховують готовність…<br />
Вжахнула душу, стала тягарем<br />
Мого життя холодна беззмістовність.</p>
<p>І я згадав оту далеку мить,<br />
Коли прийшла непізнана потреба:<br />
У білій хмарці жайворон дзвенить,<br />
Щоб грішну землю прив’язать до неба,</p>
<p>Співець крилатий не про їжу дбав.<br />
Я це засвоїв, мов науку пізню:<br />
Він крильцями безмежність загрібав<br />
І понад степом ткав із неї пісню.</p>
<p>Мій дух нарешті воскресать почав,<br />
Поволі вивільняючись від скрути.<br />
Тепер я знаю: Всесвіт, не мовчав —<br />
І жайворон умів його почути,</p>
<p><em>26.03.1978</em></p>

<div></div>