<strong>Павло Мовчан – Старокиївський триптих </strong>
<p><em>Віси сам, як могу сказати всіх книг</em><br />
<em> подобнаа, уне ми, і тобі полезнаа,</em><br />
<em> еже от того божественаго и святого</em><br />
<em> манастиря Печерськаго відеанаа и</em><br />
<em> слишаннаа от многих мало сказати.</em></p>
<p><em>Писав дьячок Нестерец с</em><br />
<em> Сокалья, міський син Лукьянов.</em><br />
<em> (Києво-Печерський патерик, 1113)</em></p>
<p><strong>1.</strong></p>
<p>Ніч смутку на стінах печерних намул полишила<br />
і списаний аркуш дотла спопелила.<br />
Дмухнув вітерець, лиш клапті стовпцем закружляли,<br />
зосталися літери, ніби відлиті з металу.<br />
І дяк прочитав те, в що вилилась звечора думка:<br />
«Любов неділима і руха тебе без керунку».<br />
Рукою провів — літер зернини змішались,<br />
рядок був той самий, та іншим був зміст на скрижалі:<br />
«Людов небілима і рута бере бехкебунку».<br />
Спотворений зміст, певно, був візерунком,<br />
бо літери гнулись в дугу, як магнітні опилки,<br />
тяглись до руки, до волі людської навиклі.<br />
Слухняно ставали то вздовж, а то впоперек хутко,<br />
то бігли шнурочком вони за долонею прудко!<br />
І раптом збагнув він сутність нетлінно-слухняну,<br />
коли зусебіч їх пильніше оглянув:<br />
між ними зіяли такі незглибимі зазори,<br />
що можна просунуть не лише каламар, але й гори…<br />
І все, що мережив, те згріб гарячково у жменю,<br />
відчув на вагу, що літери ті преваженні…<br />
Ходив і губив — що не крок — зерно по зернині…<br />
І там, де ступав, земля стугонить і донині.</p>
<p><strong>2.</strong></p>
<p><em>Аз же по достоанию, како візможу</em><br />
<em> похвалити тя,</em><br />
<em> і скверни уста имія и</em><br />
<em> нечист язик?</em></p>

<div>




</div>

<p>Вологою насотувалась сутінь,<br />
лягала, ніби змочена в отруті,<br />
хустина на посинілі вуста,<br />
текла смолою в горло гіркота,<br />
і галос облягала німота…<br />
Безугла ніч, вологою набрякла,<br />
лічила з ринви падаючі краплі<br />
і м’язи спазмом зводила мені,<br />
аби засклити в траурнім вікні,<br />
де ні знаку про сонцемирні дні,<br />
ні скалки світла в чорній глибині…<br />
…Слова перебираючи барвисті,<br />
він шепотів: уста, листи, намисто,<br />
лілея біла, коло, колоски;<br />
і в кожнім слові схоплювались чисто<br />
на спогадах очищені роки.<br />
Рука на дотик відчувала звуки:<br />
гранчасті, круглі, гострі, наче шкло, —<br />
вони творили в темряві сполуки,<br />
яких в житті ніколи не було:<br />
намисто уст, лілея колобіла,<br />
гранчастий рот розплющених криниць…<br />
Цієї ж миті внизувались стріли<br />
у отвори розширених зіниць.<br />
Та все ж із надрів пам’яті щомиті,<br />
пульсуючи, спливали імена,<br />
вуста мовчали, сутінню залиті,<br />
перехильцем допивши ніч до дна.</p>
<p><strong>3.</strong></p>
<p>В бік ночі хилиться трава,<br />
і вітер душу порива,<br />
мов жухлий лист, як порошину,<br />
щоб в лійкувату порожнину<br />
її всотала круговерть,<br />
в безмовність, де владує смерть…<br />
Та все ж, та все ж ти — двоєдиний,<br />
о літописцю невиспимий,<br />
при ночі цій, при світлій днині,<br />
при повнозвукій крапелині,<br />
що часом виповнена вщерть.<br />
Рука з пером у ніч простерта<br />
над німотою, понад смертю,<br />
над чорним дзеркалом води,<br />
над муром ночі, що зіпертий<br />
на підмурівок зі слюди.<br />
І слово, в десять сажень глибу,<br />
перед ченцем вже ставить вибір:<br />
окремість дня чи ніч злиття?<br />
Та чи насправді несправдиме<br />
твоє жадання?.. Віхоть диму,<br />
мов з головешки — відмайне…<br />
Позолотившися вогнем,<br />
поглянеш — далеч несходима<br />
і ти, що танеш день за днем.</p>
<p>***</p>

<div></div>