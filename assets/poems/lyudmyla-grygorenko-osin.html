<strong>Людмила Григоренко – Осінь</strong>
<p>Сумні, старі тополі закряхтіли…<br />
Сховавши сонце між розлогі віти,<br />
Гадали так, що вистачить їм сили<br />
Утримати, в обіймах тепле літо…</p>
<p>Та вітер хмари кублами збирає,<br />
А осінь, притрусивши позолоту,<br />
Нагонить літо, мов пташину зграю<br />
І з радістю береться за роботу…</p>

<div>




</div>

<p>Чарівна господарочка, майстриня,<br />
Достиглі дари з щедрих рук її,<br />
Складаються в комірчики і скрині…<br />
Горять, багрянцем вогняним, гаї,</p>
<p>Жовтіє листя по лісках кудлатих,<br />
Готується до сну крихка рілля,<br />
І небо пісню журавлів крилатих<br />
Несе прощальним спогадом здаля</p>
<p>Сумні старі тополі запишались…<br />
Що осінь їх ледь-ледь причепурила<br />
І довго між собою спілкувались<br />
Тоді взяли і літо відпустили…</p>

<div></div>