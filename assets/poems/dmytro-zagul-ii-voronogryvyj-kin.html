<strong>Дмитро Загул – ІІ. “Вороногривий кінь…”</strong>
<p>Вороногривий кінь<br />
Махнув розхристаним хвостом.<br />
На землю впала чорна тінь,<br />
Лежить земля хрестом.<br />
Хрестом –<br />
З опльованим Христом.<br />
Зареготався день,<br />
Заграв громами судних сурм –<br />
Вороногривий день у день<br />
Біжить здаля на штурм –<br />
На штурм!<br />
Під регіт сурм.</p>

<div>




</div>

<p>Здригнулася блакить,<br />
Така чудна, така чуйна!<br />
Куди? Куди той кінь летить?<br />
Невже ж це знов війна?<br />
Війна –<br />
Сумна старовина!<br />
Вороногривий кінь<br />
Замів світи своїм хвостом –<br />
І світлий степ заслала тінь,<br />
І трупи над хрестм<br />
Листом.<br />
І ми хрестом…</p>
<p>ПОЗА ЗБІРКАМИ. POESIA MILITANS</p>

<div></div>