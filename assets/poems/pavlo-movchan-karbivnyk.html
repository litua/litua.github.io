<strong>Павло Мовчан – Карбівник </strong>
<p>Збігає життя, проходять і дні спотикальні.<br />
Лежить, мов наріжник терпіння, спростований камінь,<br />
байдужий до часу, глухий саморослий,<br />
укотре, укотре об нього душа спотикається боса…<br />
На ньому чи з нього підносився погляд далекий,<br />
білились полотна, і сніг спочивав, мов лелека.<br />
На ньому вода полишала глибокі позначки<br />
і долю свою сполучала з минулим завбачно.<br />
Безсмертя своє покладали на тебе були можновладці,<br />
кайлом карбували чоло відчайдухи, завзятці…<br />
Та камінь є каменем — випорскує іскра нерідко,<br />
бо пам’ять її закликає у свідки.<br />
А іскра ж, обтяжена простором, гине миттєво,<br />
і з’яву життєву надовго затягує мрево.<br />
І камінь горбатий, сукупивши стільки терпіння,<br />
мов улик, гуде, вже близький до прозріння.</p>

<div>




</div>

<p>***</p>

<div></div>