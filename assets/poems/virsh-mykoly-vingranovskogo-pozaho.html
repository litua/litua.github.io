<strong>Микола Вінграновський – Позахолодало на ріллю…</strong>
<p>Позахолодало на ріллю,<br />
На ріллю, де енко-єнко-венко-,<br />
Подивилось небо крізь зорю,<br />
Як морозить хвилю морозенко.</p>
<p>Повідтуманіли береги,<br />
Понанахилились обереги,<br />
Глянули з-під інею луги,<br />
Як вставає місяць обережний.</p>

<div>




</div>

<p>Літові далеко до дощу,<br />
Перевито золото туманом,<br />
Ще далеко — здрастуй — не пущу! —<br />
І вікно виглядується тьмяно.</p>
<p>Я тобі казав і говорю —<br />
Наче я не — енко-єнко-венко-…<br />
Подивилось небо крізь зорю,<br />
Де морозить хвилю морозенко.</p>
<p><em>1975</em></p>

<div></div>