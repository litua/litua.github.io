<strong>Олена Довганюк – Ти – перший дотик сонця на світанку…</strong>
<p>Ти – перший дотик сонця на світанку,<br />
Ти – перший теплий вітер навесні,<br />
Що ніжно колихаючи фіранку,<br />
Лишив дощу краплини на вікні.</p>
<p>Ти – місяць повний у холоднім небі,<br />
Ти – океан спокійний і глибокий,<br />
Ти в озері блакитнім білий лебідь,<br />
Ти – таємниця ночі темноока.</p>
<p>Ти – шепіт листя осені прощальний,<br />
Ти – ніч холодна й найтепліший день,<br />
Остання пісня ластівки печальна,<br />
Ти всього світу джерело натхнень.</p>

<div>




</div>

<p>Ти – серця пісня,ніжна колискова,<br />
Нічного неба дивна глибина,<br />
Вечірня зірка і роса ранкова,<br />
Землі морозна перша сивина.</p>
<p>Ти – перша квітка у просторім полі,<br />
В тумані пташки лісова луна,<br />
Світанку перші хмари пурпурові,<br />
Ковток свободи,чиста далина.</p>
<p>Величність гір й безмежність полонин,<br />
Де пісню чути у лісах безсонних,<br />
Красу тендітну зіркових долин<br />
Я бачу у очах твоїх бездонних.</p>
<p>(с) Мілена.</p>
<p>25.07.2013</p>

<div></div>