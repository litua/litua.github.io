<strong>Максим Рильський – Тополя</strong>
<p><em>                  М.Зерову</em></p>
<p>З-під неба теплого і вірного, як друг,<br />
Перенесли її під наше небо змінне.<br />
Як слово зрадника. І чорної вершини<br />
Безсила пада тінь на потьмарілий луг.</p>
<p>Струмує, сріблиться осичина навкруг,<br />
Ставні дуби біжать, немов табун левиний, —<br />
Найвища ж падає. Зірветься в синь — і гине,<br />
Як світоч, що вночі піднісся і потух.</p>

<div>




</div>

<p>Нещасне дерево, Шевченкова любове!<br />
Що слава хворому, що вбогому пісні<br />
І що для мертвого покров карамзиновий!</p>
<p>Самітна, ти стоїш в чужій височині<br />
І, до чужинної весь вік байдужа мови,<br />
Мовчиш, свої рахуючи останні дні.</p>
<p><em>Чернігів, літо 1926</em></p>

<div></div>