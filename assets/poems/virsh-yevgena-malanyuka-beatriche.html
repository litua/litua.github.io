<strong>Євген Маланюк – Беатріче</strong>
<p>І знову зустріч. Це вже тричі<br />
У днях життя її зустрів.<br />
Тонке обличчя Беатріче<br />
Прозорий смуток загострив.</p>
<p>Лани. Пшениця колосиста ничить.<br />
Широкий вітер лине злотом хвиль.<br />
Добридень, польовая Беатріче,<br />
Селянська музо цих достиглих піль!</p>

<div>




</div>

<p>Куди ідеш? Зажевріле обличчя<br />
Ховає марним порухом зусиль.<br />
У кошику вода та хліб і сіль,—<br />
Обід батькам. Не має часу. Кличуть.</p>
<p>Пішла. І тихий промінь ясно згас,<br />
І знов тече земний звичайний час —<br />
Немила праця, визначені стрічі…</p>
<p>Ось — міряй, обраховуй, конструюй,<br />
В умовний час хвилюйся і цілуй,<br />
І гірко знай, що є десь Беатріче.</p>

<div></div>