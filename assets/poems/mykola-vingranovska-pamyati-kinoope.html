<strong>Микола Вінграновський – Пам’яті кінооператора Миколи Бикова</strong>
<p>Ти, водо, пливи, і ти, вітре, війни:<br />
Де кратер бджоли? Де життя синій кратер?<br />
Тебе обнімаю в обіймах війни,<br />
Один, як ніколиньки, мій оператор.</p>
<p>На споді землі, де лиш темінь живе, —<br />
Де кратер ночей? Де життя лютий кратер ?<br />
Солом’яний місяць і сіє, і жне<br />
Один — нікогісінько — мій оператор.</p>

<div>




</div>

<p>Шинеля і фрак, блуза і кімоно<br />
І хтось там у чоботях — всіх не зібрати…<br />
“Аймо” у руках, чорно-біле кіно —<br />
А ти, мій однесенький, мій оператор…</p>
<p>Де сльози любили, вогонь і печаль,<br />
Де рвало серця і мінявся фарватер,<br />
На сизих устах твоїх вітер і даль,<br />
І ти коло мене стоїш, оператор.</p>
<p><em>1975</em></p>

<div></div>