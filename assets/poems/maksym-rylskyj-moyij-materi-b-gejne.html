<strong>Максим Рильський – Моїй матері Б.Гейне (переклад)</strong>
<p><em>Генріх Гейне</em><br />
<em> в перекладі Максима Рильського</em></p>
<p>Я звик високо голову держати,<br />
Бо маю честь і мужність без догани;<br />
Хай сам король мені у вічі гляне, —<br />
Не опущу я їх, кохана мати.</p>

<div>




</div>

<p>Але тобі наважуся сказати:<br />
Хоч дух у мене гордий, нездоланний,<br />
Та біля тебе непокора тане,<br />
Бо звик тебе, святу, я шанувати.</p>
<p>Моя душа подолана твоєю<br />
Високою, прекрасною душею,<br />
І в небеса я лину разом з нею.</p>
<p>І каюсь я за вчинки, що смутили<br />
Твоє високе серце, серце миле,<br />
Що так мене усе життя любило!</p>

<div></div>