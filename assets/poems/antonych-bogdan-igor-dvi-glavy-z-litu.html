<strong>Антонич Богдан-Ігор – Дві глави з літургії кохання</strong>
<h4><em><strong>1</strong></em></h4>
<p>Твій усміх має спокій квіту,<br />
бо суть тобі дана й відкрита:<br />
цвісти й горіти, в пустку світу<br />
з красою йти, щоб краще жити.</p>
<p>Щоб жити краще, ширше, вище!<br />
О, більше світла! Більше сонця!<br />
Ні, від життя ми не взяли ще<br />
усього, що потрібне конче!</p>
<p>Хай тільки наших уст причастя,<br />
вже пустка світу повна маю.<br />
Це той насущний клаптик щастя,<br />
що жадно в долі видираєм.</p>

<div>




</div>

<h4><em><strong>2</strong></em></h4>
<p>Твій усміх знає тишу квіту,<br />
коли яснієш, сестро світла!<br />
Від безміру глухого світу<br />
оборони, моя розквітла!</p>
<p>Коли брат вечір — брат наш спільний<br />
дав нам сніп зір і сніп конвалій,<br />
не гріх, а пісня богомільна<br />
оте, що в серці тужно палить.</p>
<p>Сердець молебень відспівавши,<br />
відходиш, мов коротка казка.<br />
І так було , й так буде завжди:<br />
об’явлена кохання ласка.</p>
<p><em>15 серпня 1936</em></p>

<div></div>