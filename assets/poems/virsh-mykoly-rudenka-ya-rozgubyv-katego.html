<strong>Микола Руденко – Я розгубив категоричність…</strong>
<p>Я розгубив категоричність,<br />
Я поміркованість несу:<br />
Приймаю місяця ліричність —<br />
Відбитих променів ясу.</p>
<p>Хай не своє, нехай відбите,<br />
Жовтаве, а не голубе…<br />
Та глянь, яке він платить мито<br />
За право бачити тебе!</p>
<p>Крізь листя кидає червонці,<br />
І не прості, а золоті.<br />
Таких ти не побачиш в сонці,<br />
Бо вдень вони уже не ті.</p>

<div>




</div>

<p>Він душі миром сповиває,<br />
Ріднить у трепеті ночей.<br />
І “лапки гусячі” сховає<br />
Навколо дорогих очей.</p>
<p>Впадуть умовності останні,<br />
Відчують руки плоть земну,<br />
І у великому єднанні<br />
Дві тіні зіллються в одну.</p>
<p>І хоч нічого тут нового<br />
Не бачить місяць поміж трав,<br />
Та сам він створений для того,<br />
На чому завжди світ стояв.</p>
<p><em>1969</em></p>

<div></div>