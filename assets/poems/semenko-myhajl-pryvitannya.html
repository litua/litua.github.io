<strong>Семенко Михайль – Привітання </strong>
<p>Назустріч багряному сонцю що встає в<br />
димотумані з-за похмурої сопки<br />
Я шлю свій рожевий привіт.<br />
І сонцю і димній бухті й цьому пароплавові<br />
щойно з Америки прибулому<br />
Також моє поважання.</p>
<p>А в суботу я піду в мережчату залу місцевого<br />
“Золотого Рогу”<br />
Де концерт бемольний має дати скрипачка<br />
в ажурній сукні.<br />
Звичайно ми з нею чужі й далекі й навряд<br />
щоб я наважився сказати їй моїх кілька<br />
дерзостей<br />
Але ж мушу я кинути їй комплімента,<br />
привітавши шовкові оаз-волоски під її<br />
еластичною пахвою.</p>

<div>




</div>

<p>Я дивлюсь у вікно на жовнірів і на те як<br />
розвантажують пароплав<br />
“HENRIK IBSEN NORTH”<br />
І також на маневруючий на пристані потяг<br />
з кількома брудними червоними повізками.<br />
Занімів Морзе латунний інвалід ніч пройшла<br />
більш немає депеш*<br />
Ранкові моє вранішнє привітання.</p>
<p>28. I. 1916. Владивосток</p>

<div></div>