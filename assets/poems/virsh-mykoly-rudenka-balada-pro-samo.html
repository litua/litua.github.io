<strong>Микола Руденко – Балада про самогубство</strong>
<p>Оті кити, запеклі самогубці,<br />
На берег кинулись з яких причин?..<br />
Старий моряк у корабельній рубці<br />
Кректав, оцей готуючи почин:</p>
<p>Схопити тросами й назад у воду<br />
Хоч одного вернути — хай живе…<br />
І зачепили вченим на догоду —<br />
Вже на глибоке витягли сливе.</p>
<p>Та кит, ледь–ледь буксир не потопивши,<br />
Зірвався й повернувся до братів.<br />
Старий моряк, не ївши і не пивши,<br />
Сам із китами згинути хотів.</p>
<p>Рушав до міста. Повертався знову<br />
Із болями у глибині грудей.<br />
Йому здалось: він розуміє мову,<br />
Якою кит звертався до людей.</p>

<div>




</div>

<p>Кит говорив:<br />
— Збагніть, я той, чий шлунок<br />
Біблійного пророка вам зберіг.<br />
Беріть мої кістки собі в дарунок —<br />
Я сам їх кидаю на ваш поріг.</p>
<p>Запам’ятайте цю трагічну дату<br />
І не глуміться із моїх старань.<br />
Я помираю, щоб сигнал подати:<br />
Ви, люди, вийшли на останню грань.</p>
<p>Онуки, пограбовані дідами,<br />
Не матимуть ні їжі, ні тепла.<br />
Материки, закуті холодами,<br />
Навік поглине крижана імла…</p>
<p>Моряк метався, вибившись із сили —<br />
Бо хто ж, крім нього, чув оті слова?..<br />
Китів на жир давно перетопили,<br />
Старий у божевільні дожива.</p>
<p><em>12.04.1981</em></p>

<div></div>