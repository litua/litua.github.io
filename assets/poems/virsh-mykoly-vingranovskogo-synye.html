<strong>Микола Вінграновський – Синє</strong>
<p>Червоні ружі синьою водою<br />
В саду учителя я поливав.<br />
Тремтіли мушки чорні наді мною,<br />
Благеньку хмару вітер колисав.</p>
<p>На вікна вився виноград зелений,<br />
Немов землі несказані думки.<br />
Дуби гойдались, і тремтіли клени,<br />
Вгорнувши небо в стомлені гілки.</p>

<div>




</div>

<p>А поза тином, вибитим вітрами,<br />
Жили шляхи, і села, і міста,<br />
Жили народи, вгорнуті віками, —<br />
І кожен вік до ста літ доростав…</p>
<p>Стелилась тінь спокійна, як мислитель,<br />
З діброви чувся шурхіт хворостин,<br />
Стояв задумливо, зіпершися на тин,<br />
З чолом Вітчизни білий мій учитель…</p>
<p><em>1956</em></p>

<div></div>