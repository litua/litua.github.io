<strong>Леся Українка – «Сторононько рідна! Коханий мій краю!»</strong>
<p>Сторононько рідна! Коханий мій краю!</p>
<p>Чого все замовкло в тобі, заніміло?<br />
Де-не-де озветься пташина несміло,<br />
Немов перед бурею в темному гаю,<br />
І знову замовкне… як глухо, як тихо…<br />
Ой лихо!</p>
<p>Ой, де ж бо ти, воле, ти, зоре таємна?</p>
<p>Чому ти не зійдеш на землю із неба?<br />
Осяяти землю безщасную треба!<br />
Ти бачиш, як все в нас покрила ніч темна?<br />
Ти чуєш, як правду неправда скрізь боре?<br />
Ой горе!</p>

<div>




</div>

<p>О люде мій бідний, моя ти родино,</p>
<p>Брати мої вбогі, закуті в кайдани!<br />
Палають страшні, незагойнії рани<br />
На лоні у тебе, моя Україно!<br />
Кормигу тяжку хто розбить нам поможе?<br />
Ой боже!</p>
<p>Коли ж се минеться! Чи згинем без долі?</p>
<p>Прокляття рукам, що спадають без сили!<br />
Навіщо родитись і жити в могилі?<br />
Як маємо жити в ганебній неволі,<br />
Хай смертна темнота нам очі застеле!<br />
Ой леле!</p>

<div></div>