<strong>Павло Мовчан – Брашна </strong>
<p>Бездонністю отверзнуті зіниці<br />
округлились, а в них піщані птиці,<br />
кружляючи,<br />
у безвість затяглись…<br />
Я все це бачив, бачив вже колись.</p>
<p>Розлившись поглядом широким по осонні,<br />
лежав і нуривсь глибоко в бездонність,<br />
а згодом все струміло навпаки —</p>
<p>і сипалися борошном піски<br />
у розповиті листяні долоні…<br />
Крутилися небесні вітряки…</p>
<p>І по незримій сходистій драбині<br />
йшли хлопчаки, і камінці на слині<br />
несли вони, аби змолоть до свят<br />
мукички ківш, і кілька козенят<br />
за ними дерлось невідступно в небо,<br />
і розпускали кулаки дядьки,<br />
аби злетіть,<br />
розшивши хатній гребінь…</p>

<div>




</div>

<p>Вони пішли у небо й не вернулись,<br />
бо, мабуть, заблукали у минулім<br />
чи загубили сходинки назад<br />
та й залишились жити серед свят.</p>
<p>Це вони звідти трусять свої брашна…<br />
Пішов би й я, та підійматись страшно;<br />
послав би в небо жайворів своїх,<br />
коли б їх з тіста виліпити зміг.</p>
<p>—Агов! — кричу.<br />
Відлунює ж: — Ку-ку… —<br />
Порошить очі пелена піску,<br />
порошиться життя, куди не гляну…<br />
Тріпочуть дрібно жайвори піщані…<br />
І крутяться хрести, мов вітряки,<br />
і сиплються помоли на горбки.</p>
<p>***</p>

<div></div>