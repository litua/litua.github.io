Анна Багряна – Цей поцілунок – поза святістю…<p>Цей поцілунок – поза святістю.<br />
І ми – багаті,<br />
бо змогли<br />
В багатті щастя запалати<br />
Посеред сірої імли.<br />
Цей поцілунок – мов дарунок,<br />
Мов нагорода за …гріхи.<br />
Але чомусь гуде фрасунок<br />
У гирлі гордої ріки.<br />
Передчуття заупокою.<br />
І непокоїть плин води.<br />
Ти – за водою, я – з тобою<br />
Пливу, не знаючи, куди.<br />
Перепливаю всі сторіччя,<br />
Які без тебе відбула,<br />
І жду, що ти мене покличеш<br />
В обійми вічного тепла…<br />
Тону, не знаючи відчаю,<br />
Стаю русалкою на дні,<br />
І ти мене не помічаєш<br />
На роздоріжжі водянім.<br />
І стогне, тонучи, фрасунок,<br />
В минуле ваблячи мене…<br />
Та поцілунок – наче трунок,<br />
Найкращий спогад про земне…</p>

<div>




</div>

<p>автор: <a href="http://onlyart.org.ua/?page_id=45274"><strong>Анна Багряна</strong></a></p>

<div></div>