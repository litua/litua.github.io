<strong>Микола Руденко – Зоря-полонянка</strong>
<p>Раніш мороз нагнав на птаство страху,<br />
А нині дощ берези полива.<br />
У бочку із казармового даху<br />
Накапала водиця дощова.</p>
<p>Чому ж оця деталь упала в очі —<br />
Навіщо я про неї говорю?…<br />
Схиляючись до бочки серед ночі,<br />
Я там знайому упізнав зорю.</p>
<p>І начебто з мого дитинства птиця<br />
Понад душею тихо пропливла.<br />
І це уже не бочка, а криниця<br />
Десь на околиці мого села.</p>

<div>




</div>

<p>Та мушу визнати собі на горе:<br />
Не довго тішивсь чарами води.<br />
О зоре–сестро, полонянко–зоре!<br />
За що тебе закинуто сюди?</p>
<p>Для тебе небо стало дном дубовим,<br />
Солдат оберігає нас обох.<br />
Мо’, й ти себе не захистила Словом —<br />
Отим, котре є одночасно Бог?</p>
<p>Десь, мабуть, людям це навдивовижки,<br />
Я розігнув зболілий поперек.<br />
Допоки ж бовванітимуть ці вишки,<br />
Коли й зоря —<br />
І та вже нині зек?</p>
<p><em>04.11.1980</em></p>

<div></div>