<strong>Павло Глазовий – Огірочки</strong>
<p>Дід умер. Попа бабуся<br />
В хату запросила,<br />
Сама сіла біля діда<br />
Та й заголосила:<br />
— Ой склав же ти свої ручки,<br />
Заплющив же очки…<br />
А ти ж любив огірочки,<br />
Любив огірочки.<br />
А ти ж любив огірочки<br />
До чарки й до їжи,<br />
А ти ж любив огірочки<br />
Солоні і свіжі…</p>

<div>




</div>

<p>Роздуваючи кадило<br />
В темному куточку,<br />
Піп надувся: — Намолола<br />
Арештантів бочку.<br />
“Огірочки, огірочки…”<br />
Годі уже, досить, —<br />
Баба глянула на нього<br />
Та як заголосить:<br />
— Ой батюшко ріднесенький,<br />
що ж мені казати?<br />
Ой батюшко святесенький,<br />
Як же промовляти?<br />
Ой батюшко вусатенький,<br />
Як же голосити?<br />
Ой батюшко пузатенький,<br />
Про що ж говорити? —<br />
Піп на неї як гарикне, мов з пустої бочки:<br />
— Годі, бабо! Ляпай краще знов про огірочки.</p>

<div></div>