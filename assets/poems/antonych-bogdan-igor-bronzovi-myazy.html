<strong>Антонич Богдан-Ігор – Бронзові м’язи</strong>
<p><em>Збірка «Привітання життя» (1931)</em></p>
<h4><strong>Пісня змагунів</strong></h4>
<p>Сонце любимо та спорт,<br />
Наша пісня складена в мажорній гамі,<br />
перегонів любимо бурхливий гамір,<br />
просто й без хитання в порт<br />
човен наш пливе.</p>
<p>Гімнастичний крок<br />
гуркотить на грищі, наче тарабан;<br />
це вистукуємо наш залізний ямб.<br />
Прискає пісок.</p>
<p>Любимо: змагання труд,<br />
шлях під гору, далеч, розмір, погляд просто,<br />
усміх, промінь сонячний і вільний простір,<br />
й хвиль рвучких сміливий скрут.<br />
Нас утома не поборе.</p>
<p>Від<br />
праці серце нам не хворе.<br />
Сонця жар справляє, що тіла блищать, мов бронза.<br />
О, який рекорд ще зможемо здобути, бозна:<br />
може, перемінимо<br />
світ.</p>
<p>Ратище в руках нам свище<br />
й пестить ляском диск,<br />
понад гуркотливе грище<br />
кулі срібний блиск<br />
й має м’яко м’яч.</p>
<p>Ми не знаємо невдач,<br />
лиш:<br />
розкіш небезпеки,<br />
радість перемоги.<br />
Нас не болять ноги,<br />
як маршуємо,<br />
сильні, мов дейнеки,<br />
смілі, мов ушкали,<br />
на найвищі скали.</p>
<p>Прибрані<br />
в вічної весни зелений буз,<br />
махом руки, маршем ноги<br />
вітаємо сонця брус<br />
ми — бадьорі, бронзові боги.</p>
<h4><strong>Біг на 1000 метрів</strong></h4>
<p>Віддих свище в легенів брилах,<br />
наче буревій.<br />
Пливу легенько на ніг крилах<br />
в синій обрій мрій.</p>
<p>Я не вихаю руками, я не вихаю ногами;<br />
закам’янілий тан.<br />
Я тільки орю по морю персами, я тільки порю повітря тами,<br />
наче залізний танк.</p>
<p>Я не підношу ніг, я не підношу рук;<br />
закостенілий рух.<br />
Я вистрілений зі стрільна рушниці стріл, я випнутий лук,<br />
розвійний вітру дух.</p>
<p>Попід мною в противну сторону біла піску каскада<br />
десь вдаль жене.<br />
Дубовим тараном мені на груди пада та, наче градом,<br />
в очі мене<br />
зернами тне.</p>
<p>О біла смуго піску! Я тебе зімну,<br />
не загородиш мет;<br />
о райдуго піскова! Я тебе зігну,<br />
ще ти спиниш свій лет!</p>
<p>Кудою гляну, кудою гляну —<br />
тисяча очей в імлі,<br />
поглядів банить п’ястук,<br />
батоги вигуків тнуть,<br />
гарпуни люті, злі.</p>

<div>




</div>

<p>О, не треба оплесків, не треба, ні!<br />
Дарма не складайте рук.<br />
Вашого ентузіазму павук<br />
греблею не буде мені.</p>
<p>Я ніколи не стану, я ніколи не стану;<br />
як<br />
биндочку мети прорву,<br />
в синій обрій розтану.</p>
<h4><strong>Скок жердкою</strong></h4>
<p>Набрав повітря в груди,<br />
аж засвистали звуком флейт.<br />
Підніс жердину вгору;<br />
так птах підносить дзьоб,<br />
як починає лет.</p>
<p>Немов стовпи у землю,<br />
вбив ноги у сажневий крок.<br />
Пробитий наскрізь вітер.<br />
Ніг видно лиш галоп.<br />
Угору стрелив скок.</p>
<p>Штовхнув себе, й ворину<br />
відкинула назад рука.<br />
Залопотали в вітрі<br />
і ноги й руки враз,<br />
мов крила вітряка.</p>
<p>Хоч тіло олив’яне,<br />
здається, що легкий, мов лист.<br />
Сумний, що не зістане,<br />
мов парус понад криком<br />
мас,<br />
поволі впав униз.</p>
<h4><strong>Дівчина з диском</strong></h4>
<p>Гляджу захоплений по оболоні<br />
і слова вигукнути з уст не можу,<br />
гляджу на тебе, горду, гарну, гожу,<br />
і як стоїш, застигла у розгоні,<br />
струнка Діано з місяцем в долоні.</p>
<p>Рука пташиним вкрала легкість перцям,<br />
твій рух гнучкий розбурхує до краю.<br />
Не бачу вже нічого більш, лиш знаю:<br />
юрбу схвилюєш ти шаленим герцем,<br />
моїм, неначе диском, кинеш серцем.</p>
<h4><strong>Сітківка</strong></h4>
<p>Квадратова площа. Нитяний місток.<br />
Білі молодці й дівчата білі<br />
сновигають поміж стінами сіток<br />
по піску, що мов підлога в віллі.</p>
<p>Мірні, рівні, певні, круглі рухи,<br />
білі плями на мінистім полі,<br />
аж здається, що безжурні духи<br />
грають жеребом своєї долі.</p>
<h4><strong>Змагання атлетів</strong></h4>
<p>Пухке лице судді, неначе в бонза,<br />
та свиставки пронизливий сигнал,<br />
захоплення в очах довкола пал.<br />
і плескіт рук, і мого тіла бронза.</p>
<p>Дають побіди келих у долоні,<br />
беру його в мовчанці сам німий,<br />
а на землі лежить противник мій,<br />
повалений в подвійному нельзоні.</p>
<p>Я — грецький бог з античної статуї —<br />
виходжу з жестом гордої поваги,<br />
дарма, що оплесків гудуть ще струї.</p>
<p>Несу здобуту чарку в свій притин,<br />
я хочу пити, я горю від спраги,<br />
до уст бокал підношу — в нім полин.</p>

<div></div>