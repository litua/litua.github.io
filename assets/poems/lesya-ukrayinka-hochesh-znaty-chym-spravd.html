<strong>Леся Українка – «Хочеш знати, чим справді було…»</strong>
<p>Хочеш знати, чим справді було<br />
те, що так колись пишно цвіло,<br />
що на серце наводило чари,</p>
<p>світ вбирало в злотисті примари,</p>
<p>те, що сяло, мов чистий кришталь,<br />
а безжалісне й гостре, мов сталь.</p>
<p>Приторкнутись ти хочеш близенько,<br />
придивитись до нього пильненько,<br />
скинуть з нього покраси й квітки,</p>
<p>одрізнити основу й нитки, –</p>

<div>




</div>

<p>адже часом найкраща тканина<br />
під сподом просто груба ряднина.</p>
<p>Залиши! се робота сумна,<br />
не доводить до правди вона.<br />
Глянь, смереки зеленії коси</p>
<p>повбирались у ряснії роси.</p>
<p>Не питай, чи то справді роса<br />
самоцвітна, всесвітня краса,</p>
<p>чи то, може, те сонце здурило,<br />
в лелітки дощ холодний змінило,<br />
або, може, то хитрий вітрець</p>
<p>з марних крапель сплітає вінець,</p>
<p>або, може, то винна смерека,<br />
що показує росу здалека…</p>
<p>Буркут, 10.08.1901</p>

<div></div>