<strong>Леся Українка – «Якби вся кров моя уплинула отак…»</strong>
<p>Якби вся кров моя уплинула отак,<br />
як сі слова! Якби моє життя<br />
так зникло непримітно, як зникає<br />
вечірнє світло!.. Хто мене поставив<br />
сторожею серед руїн і смутку?<br />
Хто наложив на мене обов’язок<br />
будити мертвих, тішити живих<br />
калейдоскопом радощів і горя?<br />
Хто гордощі вложив мені у серце?<br />
Хто дав мені одваги меч двусічний?<br />
Хто кликав брать святую орифламу<br />
пісень, і мрій, і непокірних дум?<br />
Хто наказав мені: не кидай зброї,<br />
не відступай, не падай; не томись?<br />
Чому ж я мушу слухати наказу?<br />
Чому втекти не смію з поля честі<br />
або на власний меч грудьми упасти?<br />
Що ж не дає мені промовить просто:<br />
«Так, доле, ти міцніша, я корюся!»<br />
Чому на спогад сих покірних слів<br />
рука стискає невидиму зброю,<br />
а в серці крики бойові лунають?..</p>

<div>




</div>

<p>Кімполунг, 6.06.1901</p>

<div></div>