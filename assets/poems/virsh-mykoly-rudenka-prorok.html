<strong>Микола Руденко – Пророк</strong>
<p>То ніч над нами чи істота чорна?<br />
На це ніхто б відповісти не зміг.<br />
І крутиться Земля, неначе жорна,<br />
І зорі перемелює на сніг.</p>
<p>А десь хмільні й розморені, як завжди,<br />
Майбутнє нам віщують в напівсні.<br />
Ті блюдце крутять пальцями,<br />
ті з “Правди”<br />
Вичитують пророцтва голосні.</p>
<p>Я ваші мудрі хати обминаю<br />
Та книги, що затерті до дірок,<br />
Мені навіщо? Я віддавна знаю<br />
Дорогу, котру витоптав пророк.</p>
<p>Він до лісництва ходить через луки,<br />
Щоб коням на ніч кинути сінця.<br />
Йому лошиця нюха чорні руки,<br />
І грають жаром очі жеребця.</p>

<div>




</div>

<p>А він покличе голосом пропитим —<br />
І, мов з-під снігу, з’явиться лоша.<br />
Кобила вдарить кованим копитом —<br />
Дитину годувати поспіша.</p>
<p>І хоч постава у старого п’яна,<br />
Тверезо мовить коням чи мені:<br />
— Попалять нафту — вернеться пошана<br />
До вас, мої гніді та вороні.</p>
<p>Рости, мале! Зроблю тобі підкови<br />
І шаблю для онука нагострю.<br />
Ти, коню, ще послужиш козакові,<br />
Іще зустрінеш у степу зорю…</p>
<p>У стайні запах кізяка та поту,<br />
А в сіні дихає привільний степ.<br />
І відчуття таке, немов достоту<br />
Я повернувся у далекий неп.</p>
<p>Мете хурделиця — мов у долоні<br />
Хтось кида перемелених зірок.<br />
Я знаю: буде так. як хочуть коні,<br />
Як нам п’яненький віщував пророк.</p>
<p><em>24.01.1974</em></p>

<div></div>