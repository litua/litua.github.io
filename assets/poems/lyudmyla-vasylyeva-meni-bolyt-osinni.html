<strong>Людмила Васильєва – Мені болить осінній вечір…</strong>
<p>Мені болить осінній вечір,<br />
Стискає серце тихий щем,<br />
І міцно обіймає плечі<br />
Накидка зіткана дощем…<br />
Я – гість вологих тихих вулиць,<br />
Спостерігач без жодних прав,<br />
Я з іншого часу прибулець,<br />
Даруйте, що не з ваших лав.<br />
Іду без напрямку, без цілі,<br />
Мене бентежить кожний рух,<br />
Гойдають серце долі хвилі,<br />
Як той Ковчег серед наруг…<br />
Думки кружляє вогкий вітер<br />
Разом із листячком рудим,<br />
Лише на клумбі жовті квіти<br />
Осінній розганяють дим..<br />
Квапливо відлітає птаство,<br />
Махають клени їм услід,<br />
Шепочуть : «Повертайтесь вчасно,<br />
Та обминайте хмари бід..»<br />
За містом спить широке поле,<br />
І наче час в скирдах зачах,<br />
Під ковдрою своєї долі<br />
Вмирає день в моїх очах…<br />
За все доводиться платити,<br />
За сонце, радість,літо, день..<br />
Осінній вечір – мудрий вчитель,<br />
Співавтор всіх моїх пісень..<br />
Він відлітає у минуле,<br />
Земне тяжіння поборов,<br />
Він хоче, що і я забула,<br />
Про біль ,і сльози, і любов…<br />
На ранок ця картина зникне –<br />
Природа потребує змін:<br />
Хтось радісно від щастя крикне,<br />
А хтось складе їй ніжний гімн…</p>

<div></div>