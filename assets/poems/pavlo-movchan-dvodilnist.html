<strong>Павло Мовчан – Дводільність </strong>
<p>Однодільний і світ —<br />
так чому в роздвоєнстві дні минають,<br />
між долонями сосна нестримно росте,<br />
захват криком вуста розтискає —<br />
затікає повітря густе?..<br />
Так навіщо жалю завдавати? —<br />
довжить ніч і скорочувать день,<br />
і виходить на пруг, як на страту —<br />
бракне голосу й слів для пісень…<br />
Кисень видихав — свічка ж палає…<br />
Стовбур товща, кільцюється плоть,<br />
в розщеп тіні смола натікає,<br />
щоб тебе пополам розколоть.<br />
В праву руч — лісове подесення,<br />
в ліву руч — все степи та степи,<br />
перемішане жовте з зеленим, —<br />
б’є то попіл, то ключ з-під стопи.<br />
І землею мені не з’єднати<br />
урвищ крику і прірв забуття:<br />
чорні круки на крилах щербатих<br />
красти землю щоночі летять…<br />
Розростається тріщини корінь,<br />
ділить пам’ять плитку пополам,<br />
відокремлює «нині» від «вчора»,<br />
і співається риска прозора<br />
тут і там, тут і там, тут і там…</p>

<div>




</div>

<p>***</p>

<div></div>