<strong>Дмитро Павличко – “Розплелись, розсипались, розпалились…” </strong>
<p>Розплелись, розсипались, розпалились,<br />
Наче коси, вересневі дні.<br />
Ми з тобою ще не накупались,<br />
А вже грає осінь у вікні.</p>
<p>Віднесла вода ласкаві зорі,<br />
Що все літо кликали в ріку.<br />
З птицями на білій крутогорі<br />
Горобину пробуєм гірку.</p>

<div>




</div>

<p>Може б, нам полинути у вирій –<br />
За літами молодості вслід.<br />
Чом же крила в позолоті щирій<br />
Важко піднімати на політ?</p>
<p>Я тобі зимові дні сріблясті<br />
Заплету в сивіючу косу;<br />
Тільки зорі, викупані в щасті,<br />
З моря я назад не принесу.</p>
<p>***</p>

<div></div>