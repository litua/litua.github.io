<strong>Дмитро Павличко – Толерантні вуха </strong>
<p>Бомба розірвалась в Атланті!<br />
Кров стоїть в розбитім діаманті,<br />
Цілий світ клекоче! Білий Дім<br />
Тяжко тужить. Рятувать ходім,<br />
Та при тім не згадуймо Бамута,<br />
Ні Урус-Мартана, ні Шалі,<br />
Ні Шатоя, де чеченська рута —<br />
Кров цвіте в калюжах на землі.<br />
Хай Росія ту Чечню теребить,<br />
Хай літає чорнокрилий лебідь<br />
Над стражденним краєм досхочу, —<br />
Не доводьмо Біла до плачу.<br />
Бо ж йому Чечня болить так само,<br />
Та цього не демонструє він;<br />
Там — Сараєво, а там — Гуантанамо,<br />
Там — з Атланти чути скорбний дзвін.<br />
Отже, будьмо дуже обережні,<br />
Як бувають завжди незалежні,<br />
Співчуваймо і ганьбім терор,<br />
Та не той московський людомор,<br />
Що скидає бомби на аули,<br />
Атакує танками бабусь…<br />
В Білім Домі про таке й не чули,<br />
А як чули, то мовчать чомусь.<br />
Отже, й нам належиться мовчати<br />
І катів Ічкерії влещати,<br />
Затикати совісті уста<br />
І в брехні звиватись, як глиста!<br />
Треба довести, що толерантні,<br />
Маєм вуха й зовсім не дурні, —<br />
Чуєм бомби вибух десь в Атланті,<br />
Та не чуєм криків із Чечні!</p>

<div>




</div>

<p>***</p>

<div></div>