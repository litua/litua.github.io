<strong>Павло Мовчан – “Вже смеркла вода. І дерева глибокі…” </strong>
<p>Вже смеркла вода. І дерева глибокі<br />
верхів’ями нурились в прірву німу,<br />
мов лійка, округлене широко око<br />
несито і тихо смоктало пітьму.<br />
Всередину зір затягнув і хмарину,<br />
і крижня, і верби, й примарну сову,<br />
і, ніби яйце, тонкостінну хатину,<br />
і цяточку світла — рухливу, живу…<br />
І коні вороні втяглись і пропали,<br />
летюча роса, і застиглі листки…<br />
Безболісно ніч у мій зір западала,<br />
лиш світло кололося, мов устюки…<br />
І звідки воно? І чому воно гостре?<br />
І зерна які у його колоску?<br />
І ріже аж душу освітлений простір<br />
так, ніби набрав повні очі піску.</p>

<div>




</div>

<p>***</p>

<div></div>