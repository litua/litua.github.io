<strong>Мозолевський Борис – На самоті</strong>
<p>Гуляю по Донеччині.<br />
Ти плачеш десь? Пусте!<br />
Світи мої заклечані<br />
В зелене й золоте.</p>
<p>Де рус із половчанином<br />
Виходили на прю,<br />
Тендітні донечаночки<br />
Впливають у зорю.</p>
<p>І ваблять синім поглядом,<br />
І погляд той — як ніж.<br />
А ти далеким спогадом<br />
У Києві стоїш.</p>

<div>




</div>

<p>Стурбоване чи радісне<br />
Твоє лице бліде?<br />
Чи, може, під міськрадою<br />
Тебе хтось інший жде?</p>
<p>Іди за ним, ти вільна.<br />
У Сочі їдь, в Афон…<br />
Безглуздо й божевільне<br />
Німує телефон.</p>
<p>Не бійся — призвичаюся.<br />
Найважче — ждать кінця.<br />
Тендітні донечаночки<br />
В очах несуть сонця.<br />
Чого ж до тебе лину<br />
Думками, чом горю?..<br />
Іду і без упину<br />
З тобою говорю.</p>

<div></div>