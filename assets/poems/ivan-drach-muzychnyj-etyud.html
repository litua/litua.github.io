<strong>Іван Драч – Музичний етюд</strong>
<p>Помаранчева стигла палітра<br />
Горизонту вина подає.<br />
Запрягає музика три вітра,<br />
Щоб процокати в серце твоє.</p>
<p>Вибухають сонати високо<br />
В епіцентрі твоєї журби,<br />
І сімфонії чорні соколи<br />
Гострять крила об чорні дуби.</p>

<div>




</div>

<p>І троянд неціловані жмутки<br />
Посивіли з чиєїсь вини.<br />
І по клавішах сивого смутку<br />
Ходять сині сумні слони.</p>
<p>Та, до крапельки сонцю віддане,<br />
На пшеничних вітрах встає<br />
Твоє чисте,</p>
<p>густе,<br />
провітрене,<br />
Помаранчеве серце твоє.</p>

<div></div>