<strong>Павло Мовчан – Повість про Уляну Осоргіну </strong>
<p><em>Егда же мужу єя на царских службах</em><br />
<em> бывающу лето или два, иногда же по три</em><br />
<em> лета во Астрахани, она же в те времена</em><br />
<em> по вся нощи без сна пребываша, в моль-</em><br />
<em> бах и в рукоделии, в прядиве и в палич-</em><br />
<em> ном деле.</em></p>
<p><em>Изборник</em></p>

<div>




</div>

<p>Жінки запашні, повелительки ночі,<br />
вабкі, яблукасті в терпкім повносоччі,<br />
ви мову творили, щоб тільки збагнули<br />
мужі, що до всього, крім себе, нечулі.<br />
В освяченім лоні пекучо-солоні<br />
краплини, заронені в росяну ніч,<br />
опуклюють світлом тремтливі долоні,<br />
що тінь відгортають від спогаду пріч.<br />
Спорудниці злагоди, кличете долю,<br />
шовковою ниткою змірявши світ,<br />
куди полетіли мужі ясночолі,<br />
здрібнивши копита і втративши слід…<br />
Навіщо вам слава, намарне здобута,<br />
якщо дичавіє самітня душа?<br />
Хоч сплющене ім’я в губах — не забуте,<br />
в молитвах, у шептах воно не втіша.<br />
Нема що мовчати, та тиша обтяжна<br />
жада, щоб її розітнули навпіл,<br />
щоб терпкість її на долонях розважить<br />
і так, як хлібину, покласти на стіл.<br />
Метровою голкою шлях позшивали,<br />
що весь розволікся від ситих дощів…<br />
Ген-ген засвітився на конику чалім<br />
верхівець якийсь у крилатім плащі.<br />
Він звістку везе про поразку чи славу —<br />
тріпоче на вітрі нервовий платок…<br />
Ах, сльози прокляті: ні цятки, ні плями,<br />
і давить у горлі повітря ковток…<br />
Свічарниці, з меду свічки відливайте,<br />
продовжуйте погляд за межі вогню,<br />
здобичники слави, у слово вертайте,<br />
бо пам’ять про вас нагадала стерню.<br />
Бо простір замкнули жіночі обличчя,<br />
бо зерна у яблуках, зерна — не цвіль.<br />
Бо їдуть на срібних колесах візничі,<br />
везуть сивину і сумну заметіль…</p>
<p>***</p>

<div></div>