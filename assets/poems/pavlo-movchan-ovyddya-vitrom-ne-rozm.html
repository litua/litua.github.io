<strong>Павло Мовчан – “Овиддя, вітром не розмите…” </strong>
<p>Овиддя, вітром не розмите,<br />
розпасяно в теплі лежить,<br />
і золота стеблина жита<br />
благословля серпневу мить.<br />
Зійшовши з самого вершечка<br />
небес високих, впало вниз<br />
дзвінкого простору кілечко<br />
і нанизалося на спис,<br />
на гострий спис соняшничиння,<br />
на вістря жовтого стебла<br />
дзвінка вже нижеться калина,<br />
намисто літнього тепла.<br />
У кожній бубці гусне сонце,<br />
в клубки згортається трава,<br />
і сріблоспівне волоконце<br />
у кокон літо сповива.</p>

<div>




</div>

<p>***</p>

<div></div>