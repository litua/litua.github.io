<strong>Микола Руденко – Виснажує і зраджує мене…</strong>
<p>Виснажує і зраджує мене<br />
На цій землі уява небагата:<br />
Я розумію все людське, земне —<br />
Крім серця, що живе у грудях ката.</p>
<p>Як розгадати, де ота рука<br />
Бере для себе Каїнову силу,<br />
Щоб підписом чи кнопкою дзвінка<br />
Народи цілі кидати в могилу?</p>
<p>Одним свинець в опалені виски,<br />
А другим плетиво колючих ліній —<br />
За кусень хліба чи за колоски,<br />
Що знайдені були в стерні осінній.</p>

<div>




</div>

<p>Німий солдатик батька розстріля —<br />
І до казарми рушить стройовими…<br />
Ще довго ворушилася земля,<br />
Де засипали їх напівживими.</p>
<p>Матуся хлопчика не вбереже,<br />
Від куль не захистить синівські груди…<br />
А згодом запитаємо: невже<br />
Усе це ми робили,<br />
Люди, люди?</p>
<p>Ми ж вирушали, щоб долати зло<br />
Заради царства Правди і Любові.<br />
Яке ж то чорне сонце повело<br />
Нас, щирих, праведних, по власній<br />
крові?.</p>
<p>Для когось є загадкою Сократ,<br />
Хтось бачить у дельфіні душу брата.<br />
Та, мабуть, загадковіше стократ<br />
Те серце, що живе у грудях ката.</p>

<div></div>