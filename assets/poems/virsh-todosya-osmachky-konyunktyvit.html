<strong>Тодось Осьмачка – Кон’юнктивіт</strong>
<p>Я дівчину любив, люблю і нині,<br />
й вона мені сказала в пізній час:<br />
“І сонце й місяць розійшлись в долині…<br />
шліть старостів, і я піду за вас…”</p>
<p>І зникла в яр… Я ж вибіг на висоти<br />
дивитися на стежку на снігу,<br />
з якої сонце сяло, повне цноти,<br />
як на стеблі лілея на лугу.</p>
<p>І я зрадів, ходив, як те світило,<br />
і гору хилитав, немов лозу,<br />
і весь я був покритий густо пилом,<br />
що з кручі вивівався аж внизу.</p>
<p>І я зрадів, і сонце, ніби милу,<br />
все виряджав з ґраніту на ґраніт,<br />
аж доки зір згубив видющу силу,<br />
запікшися в тяжкий кон’юнктивіт.</p>
<p>Та лікар там, де скрізь білоодежно,<br />
закапав очі справді недарма,<br />
бо можу знов на сонце обережно<br />
дивитися очима обома.</p>
<p>Але чого? З якого справді дуру<br />
я споглядав небесну ту біду?<br />
Чи не було церков, чи, може, муру<br />
в німецькім місті, сповненім ладу?</p>
<p>ІІ.</p>
<p>І мовила вона: “Аж в серце ріже,<br />
бо з чого це Господь мене зліпив?<br />
Що не догляділа я вас раніше,<br />
що ви вже трохи сивий і сліпий?”</p>
<p>Я ж дівчину любив, люблю і досі,<br />
хоч на розлуку чув я, чув я спів:<br />
“Настала серед літа мокра осінь,<br />
і лист від граба перший відлетів…</p>

<div>




</div>

<p>Не шліте старостів святковим кроком,<br />
бо я вночі і вдень не сплю й не сплю,<br />
бо я весь світ ще облітаю оком,<br />
бо я молодшого від вас люблю…”</p>
<p>Гей, люди добрії, гей, Бога ради,<br />
що то за хата, що за краєвид,<br />
щоб я там лікаря міг попрохати<br />
залити в серці мій кон’юнктивіт?</p>
<p>Бо я довірив сонцю зір свій зрячий<br />
і серце дівчині живе приніс,<br />
а нині вже в вічу пісок гарячий<br />
і серце мре без ласки і без сліз.</p>
<p>ІІІ.</p>
<p>Сідало сонце, в горах сяла крига<br />
аж там, аж там, на кінчиках вершин,<br />
і серце знов, мов нерозкрита книга<br />
без читача, темніло із долин.</p>
<p>Куди ж мені самому мандрувати,<br />
які минати гори та шпилі,<br />
щоб серце не боліло від дівчати<br />
і ліків не шукало на жалі?</p>
<p>Куди ж мені іти супроти ночі<br />
ще й стежкою страшної самоти,<br />
аби розбірливо дивились очі<br />
у далину, хоч, може, й без мети?</p>
<p>Аби дивилися, та не на шати,<br />
що в сонця в горах мов серед гробів,<br />
а щоб у мандрах не потребувати<br />
ніколи поводатаря собі?</p>
<p>І гей, чи можна бути оборонцем<br />
всього Господнього добра і зла,<br />
що, ніби дівчина, світило сонце<br />
і ніби сонце дівчина була?</p>
<p>І вже зайшло воно, погасла крига<br />
аж там, аж там, на кінчиках вершин,<br />
і серце, мов загубленая книга,<br />
пропало тихо в темряві долин.</p>

<div></div>