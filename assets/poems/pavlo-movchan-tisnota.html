<strong>Павло Мовчан – Тіснота </strong>
<p>В березовім шемранні, в шерехах щедрого світу<br />
вчувалась широкість небесна на розмах крила,<br />
і зграйчасте сім’я, й пташки перелітні<br />
сніги крапкували потульні — теплом для тепла…<br />
Хитке верховіття напружене тіло хитало,<br />
земля ворушилась, і світ присідав,<br />
і пахло холодне повітря металом —<br />
в проломи його затікала вода.<br />
Гілки ворушкі скидали линовище з себе,<br />
лози жовтизна витискала з кори чорноту,<br />
і голос в тобі розроставсь, розпираючи ребра,<br />
щоб викрити врешті душі тісноту.<br />
Зітхнувши, згадаєш розімкнутий обрій для зору,<br />
і, ніби коріння, вкипілі підошви рвонеш,<br />
піднесений криком, поглянеш угору:<br />
холодна глибінь, що ні дна їй, ні меж…<br />
Ні, ліпше у землю вгрузати ногами,<br />
й не знати ніколи безодні студінь,<br />
та слухать, як дише безвічність над нами<br />
березовим шумом, теплом весняних вітровінь.<br />
І нагло свідомість спалахує світлом яскравим,<br />
висвітлює в пам’яті пляму чітку:<br />
у синю безмежність вікно відчинилось чи брама,<br />
і ти відлітаєш — летиш на кленовім листку.<br />
І лісу не видно, і тінь по долині ковзає,<br />
крапкуючи землю на всю широчінь:<br />
чим меншим стаєш і вище листок підлітає,<br />
тим глибше у паділ втискається тінь.<br />
І, стиснута в крапку-росинку,<br />
душа все маліє, маліє,<br />
на мерхлім листкові горить крапелина дрібна,<br />
сукупивши літнє проміння, вона вже вогніє:<br />
в пропалених грудях співає лунка глибина.</p>

<div>




</div>

<p>***</p>

<div></div>