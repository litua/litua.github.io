<strong>Марта Тарнавська – “Де твій читач, поете-еміґранте?..” </strong>
<p>“Де твій читач, поете-еміґранте?<br />
Хто купить віршів наболілих том?<br />
Навіщо доторкаєшся до ран ти</p>
<p>старого слова творчим долотом?<br />
Самотній ти — ніхто не знає хто ти!<br />
Живи, як всі! Чому б не йти з гуртом?</p>
<p>Чому без гонорару й заохоти<br />
плекаєш дивний цей анахронізм?<br />
— Вмирає мова наша, дон Кіхоте,</p>
<p>не в моді ліберальний гуманізм!<br />
Візьми ось мову кращої з імперій,<br />
прийми новий і всемогутній “ізм”</p>
<p>і відчини собі в майбутнє двері:<br />
там — замість книг — комп’ютер і екран<br />
твій вплив на маси понесуть в етері</p>

<div>




</div>

<p>могутніше, ніж Біблія, Коран…<br />
Не наживеш великого добра ти,<br />
як будеш лиш останній з могікан!”</p>
<p>“Спасибі за пораду, любий брате.<br />
Я знаю: ти говориш без злоби,<br />
та в мене вже ніяк не відібрати</p>
<p>того, що я всім серцем полюбив.<br />
Цілющий лік у розпачі і тузі<br />
цінніший за коштовностей скарби:</p>
<p>поезія — одна із тих ілюзій,<br />
що надають життю і глузд і смак;<br />
із нею ми — в довічному союзі.</p>
<p>А мова рільників і кожум’як,<br />
бабусь неграмотних, дядьків упертих —<br />
не дасть себе усмертнити ніяк:</p>
<p>не раз призначував її до смерті<br />
всесильний імператорський декрет,<br />
але вона уже не може вмерти</p>
<p>поки живий хоча б один поет.”</p>
<p>1982</p>

<div></div>