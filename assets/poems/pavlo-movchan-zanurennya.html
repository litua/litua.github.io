<strong>Павло Мовчан – </strong>
<p>Пітьмаву безодню промацував промінь далекий,<br />
щоб виявить в ній таємницю буття.<br />
Біліли димами по гніздах лелеки,<br />
і прагли дерева земного злиття.<br />
А промінь ішов змійовими валами,<br />
жуків висрібляв і траву хилитав;<br />
він світлом своїм примагнічував плями…<br />
і ними порожні очниці латав…<br />
О зірко! Ти вузлик на згадку про вічне,<br />
щоб я — проминущий — свій вік пам’ятав,<br />
щоб я пригадав, як цей промінь двосічний<br />
повздовжньо мене вже колись розтинав.<br />
Усе поділивши на ліве та праве,<br />
він в серці полишив проміжок пустий,<br />
де світло струмке запеклося криваво,<br />
проміжок, який лиш заповнюєш ти…<br />
Та нині той промінь ввійшов, як у піхви,<br />
байдужим металом з малюнком іржі<br />
і витіснив плач, перемішаний сміхом,<br />
з грудей — і за мить я вже геть спорожнів.<br />
Ваги не було, бо і час був відсутній,<br />
а промінь, мов паля, занозивсь у плоть,<br />
і біль був зарукою мук на майбутнє,<br />
і світло текло, щоб мене розколоть.<br />
Без тебе, любове, і я спорожнілий,<br />
утратив міцноту, не маю суття.<br />
Ти міряєш, зіронько, променем білим<br />
глибінь самоти і болючість життя.</p>

<div>




</div>

<p>***</p>

<div></div>