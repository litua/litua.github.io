<strong>Юрій Вітяк – Погляд, як карти з Богом…</strong>
<p>Погляд, як карти з Богом,<br />
Гра неможлива. Утопія.<br />
Сонце так смажить, зо попелу –<br />
Я на твоєму плечі.<br />
Гострю думки-мечі<br />
Із ренесансною втомою<br />
Хочу зродитися комою,<br />
Щастям, гучним прологом,<br />
Погляд, як карти з Богом,<br />
Карта на наше грядуще,<br />
Душі, як кавові гущі,<br />
Запахи плоті сплелися,<br />
Де ж ти фатальна милосте,<br />
Дай же дізнатись імення,<br />
Крила на наші рамення,<br />
Сором на нас самих,<br />
Час всю непевність підстриг,<br />
Можна тепер Ікаром,<br />
Нужбо обоє в парі,<br />
Падати тож не вперше.<br />
Знаєш, любов, як звершення,<br />
Ніби життєвий приділ,<br />
Дивний магніт у тіл,<br />
Нас приєднав прожогом.<br />
Погляд, як карти з Богом.</p>

<div></div>