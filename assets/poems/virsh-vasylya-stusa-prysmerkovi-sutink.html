<strong>Василь Стус – Присмеркові сутінки опали…</strong>
<p>Присмеркові сутінки опали,<br />
сонну землю й душу оплели.<br />
Самоти згорьовані хорали<br />
геть мені дорогу замели.<br />
І куди не йду, куди не прагну —<br />
смерк сосновий мерзне угорі.<br />
Виглядаю долю довгождану,<br />
а не діжду — вибуду із гри.<br />
Аж і гра: літають головешки,<br />
зуби клацають під ідіотський сміх.<br />
Регочу на кутні — буде легше<br />
(а як буде важче — теж не гріх).<br />
Що тебе клясти, моя недоле?<br />
Не клену. Не кляв. Не проклену.<br />
Хай життя — одне стернисте поле,<br />
але перейти — не помину.<br />
Дотягну до краю. Хай руками,<br />
хай на ліктях, поповзом — дарма,<br />
душу хай обшмугляю об камінь —<br />
все одно милішої нема<br />
за оцю утрачену й ледачу,<br />
за байдужу, осоружну, за<br />
землю цю, якою тільки й значу<br />
і якою барвиться сльоза.</p>

<div>




</div>

<p><em>1968</em></p>

<div></div>