<strong>Павло Мовчан – “Залізною брамою брязнуло місто…” </strong>
<p>Залізною брамою брязнуло місто,<br />
і простір у очі зайшов, наче дим…<br />
Спахає з-під повсті травичка гоїсто,<br />
та смутки за втраченим вигоїть чим?<br />
І бачиш крізь сльози розмите узлісся,<br />
мов патьоки крейди на чорній стіні.<br />
Позаду ж не брама — залізна завіса.<br />
А що там? — не видно, не чути мені…<br />
Не чути пліток, не видати і зради,<br />
забуто образу, і стлумлено гнів…<br />
Не треба назад — і нічого не згадуй,<br />
минулось безсоння, забулися дні…<br />
Так ніби й немає за чим жалкувати,<br />
та дні хоч ніякі, та жаль мені їх,<br />
бо не відшкодуєш нічим свої втрати:<br />
ні вірністю інших, ні щирістю всіх…<br />
Бо з відстані й прикрість приємною стала,<br />
і правдою стала відверта брехня…<br />
Позаду почув скреготання металу,<br />
неначе хтось браму важку відчиняв:<br />
поглянув назад — стіна передмістя,<br />
в повітрі ледь зримі прозорі рубці,<br />
і спис, що у мене націлений вістрям,<br />
затиснутий міцно в жіночій руці.</p>

<div>




</div>

<p>***</p>

<div></div>