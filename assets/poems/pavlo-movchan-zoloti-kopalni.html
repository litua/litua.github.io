<strong>Павло Мовчан – Золоті копальні </strong>
<p>На заході скарби золочені вогніють,<br />
їх щойно добули з копалень літніх днів;<br />
жарини ластівок, в повітрі безліч ліній<br />
прокресливши, згасають в осмерклій глибині.</p>
<p>Скресають плями дня, спливаючи, мов крига<br />
на схід, назустріч ночі спливає битий час…<br />
Повільно дотліва сторінка літня з книги<br />
життєвої, в яку колись вписали й нас…</p>
<p>Розірвана навпіл афіша на паркані<br />
знов сходиться в одне і літери стиска,<br />
та пам’ять не така, як паперова рана:<br />
розірвана колись, вона життям стіка.</p>

<div>




</div>

<p>Ген золотим вогнем кривавляться стодоли —<br />
горять, горять хліби, і порскають снопи…<br />
Минуле догора — зір, випалений болем,<br />
не бачить лихоліть майбутніх… Час сліпий…</p>
<p>То кида тіло в жар… То обпіка морозом;<br />
щось вгадує єство, що чує наперед…<br />
В ливарнях золотих майбутні варять грози,<br />
спалахує на мить хмарини ожеред…</p>
<p>І пада сажа вниз з всесвітньої безодні,<br />
і сутінь на землі торкає за плече.<br />
Ти озирнувся — враз тобі вуста холодні<br />
ніч залила густим гарячим сургучем.</p>
<p>***</p>

<div></div>