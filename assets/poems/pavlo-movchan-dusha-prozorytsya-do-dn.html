<strong>Павло Мовчан – Душа прозориться до дна </strong>
<p>Ніяковіючи<br />
цвіте жовтенький підбіл.<br />
Пахнуть трави.<br />
Жовто-зелено, кучеряво<br />
берези повняться.<br />
Теплінь…<br />
І на прозору волосінь<br />
нанизує хмарини жайвір.<br />
Скрипить, розхитана іржаво,<br />
при окоренку вербна тінь,<br />
мов скаржиться: така світлінь…<br />
Така ясінь! Лункі долоні<br />
тримають склянки сонцеповні,<br />
і вінця тануть на губах,<br />
і, наче свічка в дзеркалах,<br />
плід світиться в жіночім лоні.<br />
І вінця обрію склодув<br />
глибоким подихом рівняє, —<br />
світлотворящий його дух,<br />
скло пронизавши, йде в безкрає.<br />
Від голосу стіна скляна<br />
щомиті далі відступає —<br />
душа прозориться до дна,<br />
бо її світлом заливає.</p>

<div>




</div>

<p>***</p>

<div></div>