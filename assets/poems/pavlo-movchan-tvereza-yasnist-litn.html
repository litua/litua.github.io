<strong>Павло Мовчан – “Твереза ясність літнього малюнка…” </strong>
<p>Твереза ясність літнього малюнка<br />
на холод вказує і не тужавість дня;<br />
схололі даленіючі відлунки<br />
пташина зграя в лісі доганя…</p>
<p>В передчутті уже тремтить осика,<br />
і шелест парафіновий стіка<br />
по окоренках на траву безлику,<br />
де розіп’явсь листок на карлючках…</p>

<div>




</div>

<p>То дріт іржавий крізь літа пробився,<br />
прихований до часу в бур’янах;<br />
він кланці вишкірив іржаві не зумисне,<br />
бо починавсь за ним «архіпелаг»…</p>
<p>По той бік чути вигуки: «Рів-няй-ся!!!»<br />
Іржавіє в повітрі смертне: «Стій!..»<br />
Псів валування, запах крові… м’яса…<br />
і в’язні на дротах, ніби святі,<br />
розіп’яті — конають в наготі…</p>
<p>Мені запраглось вискочити з часу,<br />
та крок зробив — і дріт стримить в п’яті…</p>
<p>***</p>

<div></div>