<strong>Семенко Михайль – Море моєї душі</strong>
<p>В темную ніч я до моря душі<br />
прислухаюсь.<br />
Море мовчить, мороком вкрите,<br />
урвища сплять у тиші.<br />
Я вдивляюсь.<br />
Серце серпанком зловісним облите,<br />
Бачу примари.<br />
В тиші морській бліді їх хвилі пливуть,<br />
котяться німо бурунами.<br />
Привид чи хмари?<br />
Старшно в мовчанні. Духів женуть<br />
над нами.</p>

<div>




</div>

<p>Море мовчить, млою облите,<br />
урвища сплять у тиші.<br />
В темную ніч, всю примарами вкриту,<br />
я вдивляюсь.<br />
Вслухаюсь<br />
у море моєї душі.</p>
<p>3. IX. 1913. Київ</p>

<div></div>