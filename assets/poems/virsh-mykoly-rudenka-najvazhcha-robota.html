<p>Натомлена душе моя, не дрімай —<br />
Нікому не дай тебе. душе, приспати.<br />
Струмочок життя не до прірви тримай<br />
І не до болотної греблі-загати.</p>
<p>Струмочок життя…<br />
Де увірвешся ти,<br />
Щоб, випаром ставши, полинути в небо?<br />
Натомлена душе, сягай висоти —<br />
Бо тільки вона є домівка для тебе.</p>
<p>Хай кажуть, що ти ефемера, нехай<br />
Тебе не відчути ні пальцем, ні оком —<br />
Красу, мов озон світанковий, вдихай;<br />
У лузі калиною стань ненароком.</p>

<div>




</div>

<p>Будь нині синицею, завтра — орлом;<br />
Рікою, що землю туманом зодягне…<br />
А треба — зробись роботящим волом,<br />
Котрий свого воза до вічності тягне.</p>
<p>Усім перебувши, дійшовши основ,<br />
Замри, виглядаючи власної дати.<br />
А станеш людиною, душе, ізнов —<br />
Шукай свого щастя в умінні страждати.</p>
<p>Хто в хижку вселився, а трон обминув,<br />
Хто кинув багатство — ні срібла,<br />
ні злота, —<br />
Той Бога досяг, бо нарешті збагнув,<br />
Що жити на світі —<br />
Найважча робота!</p>
<p><em>12.02.1986, Сибір</em></p>

<div></div>