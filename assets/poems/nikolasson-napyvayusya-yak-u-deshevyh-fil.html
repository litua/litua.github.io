Олек Ніколассон – Напиваюся, як у дешевих фільмах…<p>напиваюся, як у дешевих фільмах,<br />
самознищення – шлях до найвищих істин,<br />
посипаючи рани морською сіллю,<br />
залишаю свій мозок чистим.<br />
кожен вечір вливає у мене холод,<br />
випиваючи душу по чайній ложці,<br />
вітер злий. вітер січня вбиває кволих.<br />
і чіпляє їх трупи на груди –<br />
брошки.<br />
якось порожньо. навіть, скажу, не «якось».<br />
я – як пляшка, повна нічим доверху.<br />
хоч залий бензин із дешевим лаком.<br />
запали і кидай у «Беркут».<br />
все занадто. мозок – відкрита рана,<br />
кожен подих – ніби не має змісту.<br />
я не маю вибору – ярл Вайтрана…<br />
це – одна з абсолютних істин.<br />
заливаю вени вином дорнійським,<br />
як король андалів, ройнарів, Перших…<br />
заливаю душу. заливаю мізки.<br />
алкоголь – мій стержень,<br />
єдиний стержень.<br />
я боюся, це без кінця ітиме,<br />
але смертне те, що колись заснуло.<br />
все згорить,<br />
і пасма масного диму<br />
прекриють<br />
запах<br />
минулого.</p>

<div>




</div>

<p>автор: <strong>Ніколассон</strong></p>
<p></p>

<div></div>