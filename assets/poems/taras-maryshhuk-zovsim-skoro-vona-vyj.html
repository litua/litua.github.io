<strong>Тарас Марищук – Зовсім скоро вона вийде із бару…</strong>
<p>Зовсім скоро вона вийде із бару<br />
та йтиме освітленими вулицями нічного Нью-Йорка,<br />
ламаною англійською<br />
пояснюватиме поліцейському, що вона не проститутка<br />
а українська журналістка, яка приїхала,<br />
щоб написати репортаж про культурне життя Штатів<br />
для одного із українських журналів.</p>
<p>Це буде потім.<br />
Наразі вона допиває пляшку найдешевшого коньяку<br />
із поетом-американцем, який розказує їй що все «вері гуд» з їхньою культурою,<br />
що живуть як і в Європі поети, блогери, письменники. Просто, каже, час такий,<br />
що читають не їх, а розрекламованих 60-річних пенсіонерів.</p>
<p>На прохання журналістки поет витягує зі старого рюкзака свої безцінні творіння<br />
на пом’ятих листках незрозумілого розміру.<br />
Дає перечитати білявці журналістці.<br />
Дуже засмучується коли вона посміялась з його віршів<br />
та задала болюче мов мозоль запитання:<br />
— А це тут хтось читає?<br />
Навіть я помітила у них граматичні помилки – продовжила дівчина.</p>

<div>




</div>

<p>Поет пригнічено забирає свої вірші, ставить в старий рюкзак<br />
із поясненнями, що тут так всі пишуть, це норма<br />
та залишає українську журналістку наодинці.</p>
<p>Вона допиває коньяк та виходить з бару.<br />
На зустріч їй йде поліцейський освітлюючи її ліхтариком,<br />
вона показує йому посвідчення журналіста англійською мовою,<br />
пояснює ламаною англійською що не проститутка та йде до мотелю,<br />
що за двісті метрів від бару.</p>
<p>Вже у номері вона викликала<br />
молодого хлопця адміністратора<br />
та звабила його юнацьку свідомість,<br />
втамовуючи свої сексуальні потреби.</p>
<p>Вранці відправила у свій блог запис,<br />
де йшлось про високий рівень розвитку обслуговування<br />
у мотелях низького рівня та бездарність американських поетів.</p>

<div></div>