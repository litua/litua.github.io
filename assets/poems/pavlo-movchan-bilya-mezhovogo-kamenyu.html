<strong>Павло Мовчан – Біля межового каменю </strong>
<p>В якого дерева мені питати тіні?<br />
Із джерела якого воду пить?<br />
Я в затінях поплямував сумління,<br />
а серце, як розпечене, горить…<br />
Ні попуску, ні пільги, ані міри.<br />
Хіба ж мені впоровень білий світ?<br />
І кожен день прожитий, мов офіра,<br />
зусилля кожне виганяє піт…<br />
Відміряно ж і часу мені скупо,<br />
і радощів, мов крапель на піску.<br />
І дивиться на мене камінь тупо:<br />
ну що, мовляв, ти звідав на віку?<br />
…Коротке, плинне, тануче, мінливе,<br />
ховаєшся у затінок під дах.<br />
Що знаєш ти про сонце і про зливи?<br />
Лежить весь світ у тебе в головах?..<br />
І я торкаюсь каменя — гарячий…<br />
Цілую, обпікаючи вуста,<br />
немовби себе вічністю позначив,<br />
на смак узнав, яка ж та самота?!<br />
І в небо крикнув, щоб йому віддячить:<br />
— Вода солодка! Світла темнота!</p>

<div>




</div>

<p>***</p>

<div></div>