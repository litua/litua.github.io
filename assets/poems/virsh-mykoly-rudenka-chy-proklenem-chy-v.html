<strong>Микола Руденко – Чи прокленем, чи возвеличим…</strong>
<p>Чи прокленем, чи возвеличим<br />
Ми, солоніючи від поту,<br />
Оту непізнану істоту,<br />
Яку історією кличем?</p>
<p>Чи занімієм з горя-жалю,<br />
Коли, не знаючи кордонів,<br />
Вона кістками міліонів<br />
Знов нашкребе свої скрижалі?</p>

<div>




</div>

<p>Навіщо їй оті страхіття?<br />
Ми — полум’я в її горнилі<br />
Чи, може, атоми в чорнилі —<br />
Півслова за одне століття?</p>
<p>Ну що ж, — нехай…<br />
Аби із жита<br />
Колись відсіялась полова.<br />
Якщо прийшло оте Півслова,<br />
То, значить, є для чого жити.</p>
<p><em>1968</em></p>

<div></div>