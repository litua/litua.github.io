Юрій Андрухович – Так легко нам. І ранок — мов пастель…<p>Так легко нам. І ранок — мов пастель.<br />
Та ще звучать, глибинні і гортанні,<br />
живі пісні загиблих на світанні,<br />
полеглих у траві між двох пустель.</p>
<p>Ще з нами ті, хто бачив це. Вони<br />
болять, солоні й теплі, мов кровина.<br />
Солодкий пагін і ясна травина<br />
для них — мов день повернення з війни.</p>

<div>




</div>

<p>Кричать зі сну досвітньої пори:<br />
їм сняться ешелони й табори<br />
і гострі кроки вбивць у тьмі по бруку.</p>
<p>Ми поруч. Нам природа знак подасть:<br />
відчувши трепет пульсів та зап’ясть,<br />
немов дітей, тримаєм їх за руку.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>