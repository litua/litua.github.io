<strong>Павло Мовчан – “Розпущено на волокно…” </strong>
<p>Розпущено на волокно<br />
заткану в луки синю річку;<br />
і розплелась у небі знов<br />
від літака срібляста стрічка.<br />
Віск талий руку обігрів,<br />
розлившись по долоні,<br />
і стверднув золотий горіх<br />
на щедрім многосонні.<br />
На гілці ніжність запеклась<br />
на краплю соковиту,<br />
немов роса, ввібрався час<br />
в шорстку гранітну плиту.<br />
Вже й стежку стоптано до тла<br />
ногами басовито,<br />
і впала в патолоч зела<br />
луна із-під копита.<br />
В розкритих в захваті очах<br />
відбито обшир світу,<br />
і радісно слова звучать,<br />
що сонцю вік горіти.</p>

<div>




</div>

<p>***</p>

<div></div>