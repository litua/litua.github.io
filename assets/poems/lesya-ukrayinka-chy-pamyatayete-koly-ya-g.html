<strong>Леся Українка – «Чи пам’ятаєте, коли я говорила…» </strong>
<p>Чи пам’ятаєте, коли я говорила</p>
<p>Замовкли молитви, озвались гучні дзвони</p>
<p>І рушила серед юрби труна;<br />
Мені в душі озвались інші тони,<br />
І думка раптом стала голосна.<br />
Незчулася, коли заговорила<br />
Оті слова: «Якби мені знаття,<br />
Коли я вмру, я б заповіт зробила,<br />
Аби з музикою, що люба за життя,<br />
Мене ховали». Тільки що злетіли<br />
Слова ті з уст, як вже здались на сміх:<br />
«Ви б, може, й танцювать примусити хотіли<br />
На ваших поминках приятелів своїх?»<br />
І почалась балачка погребова…</p>

<div>




</div>

<p>Її спогадувать, здавалось би, не варт,<br />
Та я її спогадую до слова,<br />
Бо розбудив в душі поважне щось той жарт.<br />
Моя душа не буде «со святими»,</p>
<p>Не буде «вічна пам’ять» по мені,<br />
Чужі мені пісні з словами тими<br />
І дзвони сі, потвори мідяні.<br />
Коли вже треба голосить по трупі,<br />
Нехай музика плаче, та без слів, –<br />
І жаль, і сміх, і плач, і пісня вкупі –<br />
То буде так, мов лебединий спів.<br />
А та юрба, що посумує вранці,</p>
<p>Увечері нехай іде в танець.<br />
Се дивно вам – після погребу танці?<br />
Звичайний то смутним пісням кінець!<br />
Та що ж, нехай не зрушу я нічого,</p>
<p>Зірвавшися в безодню забуття,<br />
Аби не ранила так смерть моя нікого,<br />
Як ранило мене моє життя.</p>
<p>[30.11.1900]</p>

<div></div>