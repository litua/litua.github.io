<strong>Борис Грінченко – Кури та ластівка</strong>
<p>«Біга, як курка з яйцем»</p>

<div>




</div>

<p>«Куд-куд-кудак! куд-куд-кудак!<br />
Яєчко я знесла гарненьке:<br />
Нехай іде та дивиться усяк,<br />
Яке воно у мене чепурненьке.<br />
Куд-куд-кудак! сюди ідіть!» —<br />
Так Глиняста з хліва кричить.<br />
Рід курячий на те репетування<br />
Із бур’янів,<br />
Із смітників<br />
Збирається, щоб курчине придбання<br />
Побачити, сокоче й сокотить,<br />
Аж зирк — тут Ластівка сидить,<br />
На сонечку моторна чепуриться,<br />
На диво ж те й не думає дивиться.<br />
«А ти сидиш? Оце!..<br />
Чом не летиш дивитись на яйце?<br />
Ти глянь — яке!» — «Та годі сокотіти! —<br />
Говорить Ластівка.—Чого ще там глядіти?<br />
Хіба вже я не бачила яєць?<br />
Сама несла й виводила я діти<br />
І вам скажу я навпростець:<br />
Ви галас любите чинити<br />
Із кожного яйця свого<br />
І дивом робите його,<br />
Мо’в річ зробили превелику,<br />
Яєць же на світі без ліку,<br />
Бо яйця кожен птах собі несе,<br />
І найдурніший зробить се».<br />
Омельку, братіку! от як тебе почую,<br />
Як кажеш про свої великії діла,—<br />
Так і згадаю Курку навісную,<br />
Що і вона своє яйце знесла…</p>
<p><em>1896</em></p>

<div></div>