<strong>Антонич Богдан-Ігор – Ковзани</strong>
<p>Гей, тріскає кріпка, бадьора зимова погода,<br />
на лижвах грає блиск, мов на ножів сталевім вістрі,<br />
веселість лускає в лискучих, льодових городах.<br />
Гей, крешуть наші ковзани із льоду срібні іскри.</p>

<div>




</div>

<p>Праворуч, навпрямки, ліворуч, поруч себе, гей!<br />
Навприсядки, навсидячки, навстоячки, навтіки,<br />
сріблястий сміх, іскристий біг, барвистий ніг трохей.<br />
Гей, скільки радощів, весілля, щастя, сміху, втіхи.</p>
<p>Танцюємо, гарцюємо, гуляємо, уга!<br />
Киплячий ритм, безжурний вальс і перегони, мети.<br />
З пістолів — сміху кулями, бо наша вже снага.<br />
Над нами на своїх еліпсах в ковзанні планети.</p>

<div></div>