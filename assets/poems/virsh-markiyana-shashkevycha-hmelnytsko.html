<strong>Маркіян Шашкевич – Хмельницького обступленіє Львова</strong>
<p>Ой у чистім полі да близько дороги,<br />
Там стоїть наметець великий, шовковий,<br />
А у тім наметці стоїть стіл тисовий<br />
Да гетьман Хмельницький сидить конець стола,<br />
Молодці-козаки стоять доокола.<br />
Да гетьман Хмельницький пише дрібні листи,<br />
По всей Україні розсилає вісти…<br />
Військо куренноє в поход виступало,<br />
Ляхи розроняло да Львів обступляло.<br />
Як гетьман Хмельницький кіньми навернув —<br />
Та й Львів ся здвигнув;<br />
Як гетьман Хмельницький шаблею звив —<br />
Та й Львів ся поклонив.<br />
На розсвіті з замку із рушниць стрілєли,<br />
А смерком козаки замок підпалили<br />
Да раненько доокола весь Львів обступили.<br />
Ударили з самопалів — двори погоріли.<br />
А гетьман Хмельницький посли посилав,<br />
Словами промовляв:<br />
«Як будете миритися,<br />
На окуп винесіть три миси червоних,<br />
На окуп виведіть сто коней вороних.<br />
Як будете битися,<br />
Мечами рознесу мури високії,<br />
А кіньми розорю двори біленькії…»<br />
А у Львові рано всі дзвони заграли,<br />
А високі ворота остіжом упали.</p>

<div></div>