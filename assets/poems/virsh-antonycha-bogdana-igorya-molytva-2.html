<strong>Антонич Богдан-Ігор – Молитва до зір</strong>
<p>Не срібло миршаве, не хміль,<br />
не лавр сумнівний і двозначний,<br />
не дотепів грайливих сіль,<br />
не успіх в грі на риск небачній,<br />
не уст золотомовних мед,<br />
не почестей солодка манна<br />
і навіть не чеснот букет,<br />
що світлість їх не раз оманна,<br />
не винограду темний сік<br />
у колі дружньому за чаєм,<br />
не муз єлей, що на ввесь вік<br />
тавром людину назначає,<br />
не вигаданий в хитрий лад,<br />
щоб мірять душі, вчений лікоть,<br />
не домохвальців млявий чад,<br />
нещирих хвальб слизька музика,<br />
не захист мрій — блаженний дім,<br />
але молімся зорям дальнім,<br />
щоб нам дали на світі цім<br />
життя величне і страдальне.</p>

<div></div>