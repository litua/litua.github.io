<strong>Павло Мовчан – І сон розгадую вві сні </strong>
<p>Була подушка голками набита…<br />
Чи, може, спав в терновому вінку?<br />
І снилося: біжу високим житом,<br />
і вустюків в мені, як в гольнику…<br />
Я сам не свій… Мов на чужій подушці,<br />
не рухаюсь, зіщулений лежу…<br />
І сниться, що біжу по житній смужці,<br />
все толочу нескошену межу.<br />
І уві сні сон розгадать силкуюсь,<br />
біль відчуваю в скронях та очах;<br />
подушка раптом лопнула, мов куля,<br />
голчаний з неї висипався час.<br />
Вже на піску… ловлю повітря ротом,<br />
звисають з неба чорні мотузки,<br />
немовби мене знаджують висоти,<br />
та я лежу, не підведу й руки.<br />
І десь голосить жалібно сопілка,<br />
снується павутина голосна,<br />
мов визначає, як змінивсь, наскільки,<br />
яка моя тілесна довжина.<br />
В розкриті очі гостроока зірка<br />
вповзає, наче житній колосок,<br />
і, мов зарубку, ріже на одвірках,<br />
лопата в головах тугий пісок.<br />
Вширшки — півметра, три ступні —<br />
завдовжки<br />
і аж по горло вічна глибина,<br />
і чую: піді мною трухнуть дошки,<br />
і бачу: нова шиється труна.<br />
І вибух підземельний раптом чую,<br />
він рве коріння, землю сотряса.<br />
— Біда! Війна! — збудившись все кричу я,<br />
і «а-а-а», мов яма, глибне в небесах.</p>

<div>




</div>

<p>***</p>

<div></div>