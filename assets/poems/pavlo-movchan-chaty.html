<strong>Павло Мовчан – Чати </strong>
<p>Виходить за межі неба, ніби виходить із себе<br />
хуга. Білі колони крушить і запорошує зір.<br />
Тягнуть гринджоли діти прямо на хатній гребінь,<br />
аби спуститись донизу, розлінувавши сніг, мов папір.<br />
В білому торохтінні голоси їхні тонуть,<br />
наче вогні свічані, сніг ув очах мерехтить.<br />
Снігом доточений звівся дід Яким, мов колона,<br />
сам у собі височіє і у думках височить.<br />
Він стереже городи зірко від гайвороння,<br />
в нього в руці торохкало, померки — в голові,<br />
а у нагрудній кишені вижухла похоронна<br />
свідчить, що дід пережив двічі свій власний вік…<br />
— Киш, проклятуще зілля, а бодай би ти видохло,<br />
де ви на мою голову розпроклятущі взялись…—<br />
Сиплеться сніг: прокляття хуга розкидує,<br />
з хатнього гребеня діти сунуться зверху вниз…<br />
Нерозлінована грядка — ніби чиста сторінка,<br />
звук дерев’яний спорскує ген-ген за межу…<br />
— Що ви, діду, робите? Краще візьміть ковіньку…<br />
— Чи не пішов би ти к бісу! Бачиш, я сніг стережу…<br />
Тільки заплющу очі — так і летять додолу,<br />
чорні, як смоль, залізні… не приведи господь…<br />
Іч, розкричалися, кляті, — не відійти від дому…<br />
Ну, в случаї чого, буду гукати народ…</p>

<div>




</div>

<p>***</p>

<div></div>