<strong>Дмитро Павличко – То внутрішня справа Росії </strong>
<p>Не сплять президенти щасливих країн,<br />
Ночами кричать, навіженці,<br />
Їх мучить хандра, надокучливий сплін —<br />
Під танками гинуть чеченці.<br />
Засніть же, добродії! То не біда —<br />
Склепляйте натруджені вії.<br />
Стікає із гусениць кров молода? —<br />
То внутрішня справа Росії.</p>
<p>Шиковні міністри заплачуть от-от,<br />
В їх погляді повно печалі,<br />
Бо десь там мордують чеченський народ,<br />
А панство? — На карнавалі.<br />
Не плачте! Не треба! Винця ще ковток!<br />
Звивайтеся в танці, як змії.<br />
Вбивають дітей і ґвалтують жінок? —<br />
То внутрішня справа Росії.</p>

<div>




</div>

<p>Свій лик до Чечні повертає Господь,<br />
Де кров, ніби нафтова гуща,<br />
Палає, і владу вже втратила плоть,<br />
І сяє душа невмируща!<br />
Але патріарх, вихователь орди,<br />
Кремлівський намісник месії,<br />
Наказує Богу: “Не дивися туди —<br />
То внутрішня справа Росії”.</p>
<p>Моліться, народи великі й малі,<br />
Серця обертайте в гранати,<br />
Уклінно просіть, щоб прийшли москалі,<br />
Дали вам безсмертя спізнати.<br />
Бо ваша свобода, Різдва сяяття,<br />
І мова, й клейноди святії,<br />
І право на подих, на мир і життя —<br />
То внутрішня справа Росії!</p>
<p>***</p>

<div></div>