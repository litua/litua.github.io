<strong>Поема Миколи Руденка – Рогніда і Володимир</strong>
<p><strong>1</strong></p>
<p>Буває, нами володіє<br />
Не хід планет, а звук<br />
легкий.<br />
Завваж: якби не ця подія ,<br />
Світ був би зовсім не<br />
такий.</p>
<p>Кого історія впечата<br />
В свої скрижалі — хто це<br />
зна?<br />
Жили у Полоцьку дівчата,<br />
Можливо, й кращі, ніж<br />
княжна.</p>
<p>Що в тій Рогніді? І донині<br />
Це таємниця тих часів,<br />
Коли суворий син рабині<br />
Престол у Києві посів.</p>
<p>Погордувала, не ступила<br />
Добром на золотий поріг.<br />
І сватання відсторонила:<br />
— Рабиничу не змию ніг.</p>
<p>Гей, Володимире! У вічі<br />
Гарбуз тобі жбурля дівча.<br />
На те ж воно й<br />
середньовіччя:<br />
Сідлай коня, виймай меча.</p>
<p>І вже над Полоцьком<br />
заграва,<br />
Вже мертві батько і<br />
брати.<br />
Майбутню матір Ізяслава<br />
Велів живою зберегти.</p>
<p>Та краще б випала їй<br />
страта<br />
Серед руїн, серед заграв.<br />
Ніж бачити обличчя<br />
брата,<br />
Коли він в муках помирав.</p>
<p>І краще б їй під пеленою<br />
Снігів у землю полягти,<br />
Ніж чути це:<br />
— Гидуєш мною?<br />
Тож знай: їх умертвила<br />
ти.</p>
<p>(Ще й вітер сніговою<br />
пліттю<br />
Шмагне — і вовком завива).<br />
…Рік в рік спливло<br />
тисячоліття,<br />
Як мовлені оці слова.</p>
<p>Та й досі ще в зимові ранки<br />
Розказує старе дупло.<br />
Як плакала княгиня —<br />
бранка,<br />
Недбало кинута в сідло.</p>
<p><strong>2</strong></p>
<p>Самотньо й гірко. Лиш<br />
дитина<br />
До князя трохи наближа.<br />
Але господа негостинна<br />
Була ненависна й чужа.</p>
<p>Який він муж? Не знає<br />
ножиць<br />
Його кучмата борода.<br />
Набрав жінок, набрав<br />
наложниць —<br />
Їй в місяць ніч не припада.</p>
<p>Та все ж прийшов одного<br />
разу<br />
І в місячній напівімлі<br />
Їй кинув чудернацьку<br />
фразу:<br />
— Я бачив Бога на землі.</p>
<p>А потім якось в днину сіру<br />
Повідав нелегкі думки:<br />
— Бог наказав обрати віру —<br />
Державну віру, на віки.</p>
<p>Коли ж йому скляніли очі,<br />
Обернені у власну суть,—<br />
Здавалось їй, що поторочі<br />
Його по цій землі несуть.</p>
<p>Глузує він з повчань Ісуса —<br />
Мовляв, благенький<br />
говорун.<br />
Під срібний ніс лаштує<br />
вуса<br />
Із золота — живи, Перун!</p>
<p>Біля колод його робота<br />
Щодня ярмила спозарань:<br />
Для ідолів ні срібла —<br />
злота<br />
Не шкодував, ані старань.</p>
<p>Якби ж він тільки віру<br />
мертву<br />
Підтримав, щоб не впала<br />
ниць<br />
Але ж велить вести на<br />
жертву<br />
Хлоп’ят русинських та<br />
дівиць.</p>
<p>І ніби ще замало кари,<br />
Дружину кличе за вали —<br />
Веде на Волгу, на Булгари,<br />
Щоб там Перуна<br />
прийняли.</p>
<p>А повертавсь похмурий,<br />
дикий<br />
Зодягнений валився з ніг.<br />
Тоді й Стрибог<br />
золотоликий<br />
Його розважити не міг.</p>
<p>Залізний велетень, рубака,<br />
Ставав покірливим дитям.<br />
В її ногах до ранку плакав,<br />
Знесилений лихим<br />
життям.</p>
<p>В скорботах загубивши<br />
міру,<br />
Стогнав на шкурах у<br />
кутку:<br />
— Бог наказав обрати віру.<br />
Але скажи: яку, яку?..</p>
<p>Він жив — немов у дзвоні<br />
било:<br />
Дзвенів у сутності своїй.<br />
Тоді вона його любила —<br />
Тоді він весь належав їй.</p>
<p><strong>4</strong></p>
<p>Якби ж отак велось<br />
частіше —<br />
Її любов була б жива.<br />
Та він її не часто тішив:<br />
Вона за мужа —<br />
Удова.</p>
<p>Князь Володимир у гаремі<br />
Серед наложниць п’є —<br />
ґуля.<br />
А їй, знедоленій недремі,<br />
Тернами поросла земля.</p>
<p>Та якось завітав до спальні<br />
Й заснув у затишнім кутку.<br />
Шле місяць промені<br />
печальні<br />
На постать грізну й<br />
заважку.</p>
<p>В розпуці, без мети і<br />
смислу<br />
Рогніда ходить босоніж —<br />
Сама не зна, чому затисла<br />
У кулаці арабський ніж.</p>
<p>Кривавить душу давня<br />
втрата —<br />
Ні, ранам тим не зарости.<br />
І передсмертний голос<br />
брата<br />
Благає:<br />
— Сестро, відомсти!..</p>
<p>Уже у Полоцьку на вежах<br />
Від отчих слів не вдарить<br />
мідь.<br />
А він на шкурах на<br />
ведмежих<br />
Лежить —<br />
Немов і сам ведмідь.</p>
<p>Метнулась, мов сліпа<br />
тигриця,<br />
Яку долає лють і страх.<br />
Але ж за мить<br />
безкровнолиця<br />
Зів’яла в кам’яних руках.</p>
<p>Невже він ждав цього<br />
удару —<br />
За нею наглядав крізь сон?..<br />
Тепер, нещасна, приймеш<br />
кару —<br />
Таких не милує закон.</p>
<p><em>Володимир</em></p>
<p>Ти зважилась підняти руку<br />
На княжу голову, змія?</p>
<p><em>Рогніда</em></p>
<p>А ти мою розгледів муку —<br />
Ти бачив, як караюсь я?</p>
<p><em>Володимир</em></p>
<p>Жона повинна буть<br />
покірна:<br />
Жона — це нива,<br />
Муж — орач…<br />
Ну що ж, зітну тебе.<br />
невірна,—<br />
Молись, голубонько, чи<br />
плач.</p>
<p>Вдягни вінець і у покої<br />
Оцьому завтра жди мене.<br />
Скараю власною рукою —<br />
Кат любе тіло не торкне.</p>
<p><strong>4</strong></p>
<p>Не тільки двір, не тільки<br />
Київ<br />
Вже Подніпров’я і Десна<br />
Про княжого закону вияв<br />
На всіх стежках-дорогах<br />
зна.</p>

<div>




</div>

<p>І скільки за добу проскаче<br />
Безсонний вершник —<br />
стільки гін<br />
Зітхає, журиться і плаче.<br />
Бо знали: князь…<br />
Жорстокий він.</p>
<p>До Либеді в палац княгині<br />
Ідуть бояри. Навіть сам<br />
Гарем у Вишгороді нині<br />
Покинув євнухам та псам.</p>
<p>По-царськи вдягнений,<br />
величний.<br />
Під’їхав верхи на коні.<br />
І кожен крок та порух<br />
звичний<br />
Були розмірені, значні.</p>
<p>На воїнах шоломи й лати.<br />
На знаті — золото й<br />
парча.<br />
З усього видно: нині свято<br />
Закону княжого й меча.</p>
<p>А те, що кров хлюпне із<br />
вени —<br />
Не дивина і дотепер.<br />
Ще предки не створили сцени,<br />
Та вже готовий був<br />
партер.</p>
<p>І це найліпше розуміла<br />
Сама Рогніда. Через те<br />
Вона прибратися зуміла<br />
В святкове, царське,— не<br />
просте.</p>
<p>Немовби не чекання<br />
страти<br />
Тут визначає дії хід —<br />
Мов на банкет в свої<br />
палати<br />
Княгиня кличе двір і світ.</p>
<p>Ось, бач, жіноча половина —<br />
Як строго прибрана вона!..<br />
Нарешті мить, коли<br />
повинна<br />
Відбутись дія головна.</p>
<p>Заходить князь, за ним<br />
бояри.<br />
Вони врочисті і німі:<br />
Державне шанування кари<br />
І насолоди на умі.</p>
<p>Та добра чи лиха година<br />
Змінила дійство на очах:<br />
Зненацька увійшла дитина,<br />
Що на руках несла меча.</p>
<p>Біляве личко. А волосся<br />
Текло по голубій парчі.<br />
Неначе сонечко вплелося —<br />
Аж грає зайчик на мечі.</p>
<p>В княгині на обличчі свято,<br />
В очах щось хитре,<br />
потайне.<br />
Дитя рекло:<br />
— Добридень, тату.<br />
Ось меч. Раніш зітни мене.</p>
<p>Десь, кажуть, чули в ту хвилину<br />
В захмар’ї звуки Божих<br />
струн.<br />
То був удар — немов<br />
дитину<br />
Послав у блискавці Перун.</p>
<p>Князь розгубився й<br />
скрикнув:<br />
— Синку!..<br />
І шепіт переріс у смерч —<br />
Немов дитяча волосинка<br />
Переломила княжий меч.</p>
<p>Заплакав князь. Старі<br />
бояри<br />
В руках шапки похмуро<br />
мнуть.<br />
— У неї ж син… Чи тут до<br />
кари?..<br />
Їй треба Полоцьк<br />
повернуть.</p>
<p>І ніби в темряви із пащі<br />
На сонце викотивсь<br />
Дніпро —<br />
Усі в цю мить зробились<br />
кращі,<br />
Бо тут перемогло Добро.</p>
<p><strong>5</strong></p>
<p>Що з князем сталось? Чи<br />
для нього<br />
Життя зробилось<br />
тягарем?<br />
Геть відвернувся від<br />
хмільного,<br />
Забув про меч і про гарем.</p>
<p>Коли ж його нова спокуса<br />
Заполонила — в мить яку?<br />
З Перуна здер коштовні<br />
вуса —<br />
Якомусь кинув бідаку.</p>
<p>Найняв з десяток<br />
куховарів,<br />
Сам забивав для них волів.<br />
Шукав не бойовиськ і<br />
чварів —<br />
Голодних кликати велів.</p>
<p>На ріки і в степи безводні<br />
Котився кличний поговір:<br />
— Де на Русі ще є голодні,<br />
Нехай ідуть па княжий<br />
двір.</p>
<p>Не до Рогніди і дитини<br />
Князь поспішає перед сном,<br />
Упився смаком самотини.<br />
Хмеливсь безсонням, як<br />
вином.</p>
<p>В діброви, в світанкові<br />
роси<br />
Веде його нежданий струс:<br />
Коли синок меча підносив,<br />
В його дитині жив Ісус.</p>
<p>Сам бачив: Бог, як і<br />
повинно,<br />
З чола святе проміння слав.<br />
Хоч ясно, що дитя<br />
невинне —<br />
То не Христос, а Ізяслав.</p>
<p>Та хто сказав, що<br />
мусить віра<br />
Могуття дарувать нове?<br />
Ні! Віра має вбити звіра,<br />
Який в людині ще живе.</p>
<p>І там, де чули тільки сови,<br />
Він в простір кидав знов .<br />
і знов:<br />
— Могутність — через<br />
Боже Слово,<br />
Через Красу, через Любов.</p>
<p>Та часом він втрачав<br />
надію —<br />
Шипіла сумнівів змія:<br />
— Чи стачить сили? Чи<br />
зумію?<br />
Адже ж це буду вже не я.</p>
<p>А в хмарах дух живий<br />
розлився<br />
І мовив громом з висоти:<br />
— Я в тіло воїна вселився.<br />
Отож сьогодні Я —<br />
Це ти…</p>
<p>Хто це озвався? Чий це<br />
голос?<br />
Христос? Космічна<br />
течія?..<br />
Знов небо громом<br />
розкололось:<br />
— Це Слово й Діло —<br />
Ти і Я.</p>
<p>Тепер він жив біля Рогніди,<br />
Як віск, що витік із свічі.<br />
Нехай недовго: завтра піде,<br />
Щоб інших пестити вночі.</p>
<p>Але ж навчилася прощати<br />
Рогніда той гаремний рій:<br />
Жінки та куплені дівчата<br />
Вже серце не ятрили їй.</p>
<p>Вона іще побачить в ньому<br />
Рубаку, як було колись,<br />
Він візьме меч і вийде з дому<br />
В кумирню, й вигукне:<br />
— Вались!..</p>
<p>І всю свою ведмежу силу<br />
Вкладе в руйнацію богів —<br />
Щоб їх в Дніпро скотить<br />
по схилу<br />
І не пустить до берегів.</p>
<p>А на Рогніду мудрим<br />
жаром<br />
Дихне з—за хмар жива<br />
могуть,<br />
Коли народ посуне яром,<br />
Який Хрещатим назовуть.</p>
<p>І в чому народились, люди<br />
Увійдуть у святу ріку,<br />
Щоб Божий хрест<br />
прийнять на груди —<br />
Родившись вдруге на віку.</p>
<p>Кохання пізнє — душ<br />
заграва<br />
Вечірнім променем впаде:<br />
Вона народить Ярослава,<br />
Який Софію закладе.</p>
<p>І понад банями повіє:<br />
— Раз пам’ятника їй нема,<br />
Рогніда житиме в Софії.<br />
<em>Софія — </em><br />
Це вона сама.</p>
<p><em>1980, грудень, Мордовія</em></p>

<div></div>