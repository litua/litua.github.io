<strong>Павло Мовчан – “Обганяє хмара хмару…” </strong>
<p>Обганяє хмара хмару,<br />
куриться літак, мов дріт,<br />
в надра вигаслого жару,<br />
щоб поволеньки згоріть…</p>
<p>Шовкопрядний дощ тихенько<br />
точить лощені листки…<br />
Біль такий, ніби обценьки<br />
з тіла смикають кістки.</p>

<div>




</div>

<p>Та не змірять болю звуком,<br />
не змотать його, як нить.<br />
І у пологових муках<br />
породільниця кричить.</p>
<p>Пробиває шкаралущу<br />
вже дозріле пташеня…<br />
Доганяє смерть всіх сущих,<br />
крик погибель обганя…</p>
<p>Гасить звуки простір ватний —<br />
крик відлунює в тобі,<br />
мов життя самодостатнє,<br />
бо йому імення — Біль…</p>
<p>***</p>

<div></div>