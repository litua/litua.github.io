<strong>Микола Руденко – Линьте, римовані стріли…</strong>
<p>Линьте, римовані стріли,<br />
В далеч Нової Епохи.<br />
Тих, кому все зрозуміло,<br />
Я не шаную нітрохи.</p>
<p>Їх вікова обережність<br />
Вчила тихенько жити.<br />
Що їм ота Безмежність?<br />
З неї штанів не пошити.</p>
<p>Ані загнать у ворота,<br />
Ані стовкти у ступі,<br />
Ані покласти в рота,<br />
Ані зварити в супі…</p>

<div>




</div>

<p>Зрілих думок незалежність —<br />
Це підозрілі мотиви.<br />
Вжитись душею в Безмежність<br />
Ще не було директиви.</p>
<p>Скажуть такому: Бога<br />
Слід вшанувати дарами,—<br />
В кров розбиваючи ноги,<br />
Він побіжить до храму.</p>
<p>Тіло зневаживши тлінне,<br />
Рай занебесний вподоба —<br />
І упаде на коліна,<br />
І набиватиме лоба.</p>
<p>І на причілку дому<br />
Хрестик поставить невміло…<br />
Знову йому, як нікому,<br />
Буде усе зрозуміло.</p>
<p><em>1967</em></p>

<div></div>