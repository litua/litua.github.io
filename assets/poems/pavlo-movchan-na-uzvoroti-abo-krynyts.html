<strong>Павло Мовчан – На узвороті, або криниця Іллі Турчиновського </strong>
<p><em>Турчиновський Ілля Михайлович (30. VII. 1695</em><br />
<em> — р. см. невід.) — один з представників мандрівних</em><br />
<em> дяків. Народився в с. Березині (тепер Переяслав-Хмельницького</em><br />
<em> р-ну) в родині сотника… З 1710 р. мандрував</em><br />
<em> по Україні й Білорусії: був учителем, дяком,</em><br />
<em> писарем, співаком, регентом, священиком…»</em></p>
<p><em>УРЕ, т. 15.</em></p>
<p><strong>1.</strong></p>
<p>Сьогодні ліс такий високий, як ніколи,<br />
і легко так душі вприкметлювати клич:<br />
відлунки подовкіл безкрило похололи,<br />
і в білизні дерев від неземних облич<br />
щось є… але земне — земніша:<br />
сім пучок на руці, багато крил — в сорок…<br />
А в дуплах очі, глянь, від холоду кругліші —<br />
порошиться і в них проріджений сніжок…<br />
«—По горах, долах сніженьки летять, добрий вечір!<br />
А по долинах річеньки бринять, добрий вечір!»<br />
«— Порошиться душа…<br />
Все менше в ній від мене… Щось стишене, сумне,<br />
вертепне, як цей ліс,<br />
де від дерев густих лиш спогади зелені,<br />
та ряботіє сніг вуглинням згаслих сліз… Еге-ей!..»<br />
І рідшає на крик гущавина провійна,<br />
і шестикрилий птах на поклик не летить,<br />
і в тому щось було надійно безнадійне,<br />
так, ніби він забув, що треба й далі жить.<br />
Долоні розтулив, коли погас і шепіт,<br />
бо й голос вже пригас до «шшш», до хрипоти:<br />
«— Душше моя, ходім з тррриклятого веррртепу,<br />
допоки ще не вся рррозпорошилась ти…»</p>
<p><strong>2.</strong></p>
<p>Нанизані на спис незримий,<br />
сніжини все летять, летять,<br />
та далі їх, неначе гривні,<br />
тасує хутко снігопад.<br />
Осяга обрію тримає<br />
у перевеслі жмут осик,<br />
а з нього піднебесну зграю<br />
шукає білий лісовик.<br />
—У царство гаю, де вмирає<br />
поганська папороть, піду!.. —<br />
Кружляє білим-біла зграя,<br />
та назирцем йде білий дух.<br />
І дивна пахолодь повсюди<br />
тамує мандрівничий крок…<br />
Він проступав у січень з грудня,<br />
щоб пісні зачерпнуть ковток,<br />
бо книжні всі слова — облудні,<br />
як цей посріблений сніжок…<br />
На попіл витліле мовчання<br />
присипало йому вуста,<br />
і світла стовп перед смерканням<br />
підводивсь в небо, як верста.<br />
— То на мороз… Глянь, бісенята, а чи круки<br />
летять крізь снігову хуртінь. —<br />
І він, розкрижувавши руки,<br />
хотів піднять хрещату тінь,<br />
та в сніг упав з розгону ницьма<br />
і срібла в пазуху нагріб,<br />
бо холод витеплився, вицвів,<br />
а простір прикипів до стіп…<br />
— Землице, водо, мово рідна,<br />
снаги бракує, щоб зігріть…<br />
цей шлях додому… Серце бідне,<br />
і ти отвердло, наче лід.</p>
<p><strong>3.</strong></p>
<p>Розіп’ято цей день, як є, —<br />
на широчінь небесну…<br />
Та не сумуй, бо солов’єм<br />
ще сніг оцей воскресне.<br />
Ти срібні вибери цвяшки,<br />
затерплі визволь руки,<br />
прибий свої повзкі стежки<br />
до бережків, до луків,<br />
аби додому навпрошки<br />
дійти через всі муки.<br />
— Ой, простяглась така довжінь! —<br />
у безвість, в позачасся:<br />
лети, летюча моя тінь,<br />
вітрами наливайся.<br />
Егей!<br />
Та пущена луна<br />
розтане, не поверне…<br />
Сипне лиш хмара набіжна<br />
під ноги снігу зерна.<br />
Радій, стежино ворушка,<br />
на Березань ти тчешся…<br />
Розтало срібло в кулаках,<br />
вже й згадка не воскресне.<br />
Ая? Та що тут. Просто так.<br />
Вечірня блуканина.<br />
І чи повернеться навспак<br />
хоча б єдина днина?<br />
Ліс хижів холодом вечірнім,<br />
а на узбіччях двох доріг<br />
лежали вітрякові тіні,<br />
хрестами втиснуті у сніг.<br />
І клич, протрублений рогами,<br />
стелився низько по землі,<br />
летіли вершники без тями,<br />
і червонивсь за ними слід.<br />
В осмеркле лоно затікали<br />
роздзвіння міднолитих труб,<br />
і холод замикав всю далеч<br />
в замшілий дерев’яний зруб.<br />
І праглось зачерпнуть водиці<br />
з криниці вічного життя, —<br />
схилив коліна — білі птиці<br />
з безодні холоду летять…<br />
І пір’ям губи обсипало,<br />
злітав обперений ціпок<br />
над забуттям, німим провалом<br />
просторо-часу та думок…<br />
Та кінський храп, і постріл раптом —<br />
то гаківниця чи мушкет? —<br />
і тінь на сніг упала гаптом…<br />
І обірвався думки лет.</p>
<p><strong>4.</strong></p>

<div>




</div>

<p>«Одноманітність вікова<br />
в повторності всього — печальна…»<br />
І просить виказу нагально<br />
ця думка, більша за слова.<br />
Коли крізь форми розвогнілі<br />
життя просвічувавсь кістяк,<br />
в своєму кольорі топився птах, наче мак.<br />
І плив над головами вільно сузір’я знак.<br />
В’юнкована снігами хмара зависла легко над селом,<br />
віконце жовте, мов канара, серед снігів собі цвіло…<br />
Усе ішло своїм звичаєм, як і заведено здавен.<br />
Ізнов, як і завжди, печально<br />
за днем спливав наступний день.<br />
А серед снігу чорний сонях кивав журливо сам собі,<br />
і вітер шовково косою стелив покоси голубі.<br />
І дух небіжниці-бабусі до хати стежку торував,<br />
і ворушилася в покосі солома біла, снігова.<br />
В оцю хвилину воскресальну,<br />
коли і погляд прохолов,<br />
світ видавався нереальним,<br />
хоч іншого і не було.<br />
Ген пагорб, діти, гринджолята,<br />
криничка унизу сльозить,<br />
кульбабою біліє хата, а з неї білий пух летить…<br />
Холодним повівом з руїн відкрилися ворота ночі:<br />
пухкавий попіл, чорний тлін,<br />
і нетля іскрою пурхкоче,<br />
рука розгонисто вздовж стін малює щілини як хоче…<br />
Побачивши уламки дня, себе, вчорашнього, смішного,<br />
він раптом словом перейняв<br />
стареньку думку, хоч убогу:<br />
— Неправда… а точніш — брехня!<br />
Я-а-а… був поштивіший, їй-богу…<br />
Шахрай, хитрун, дрібний крутій,<br />
зневірений, хоча на вірі,<br />
ошуканець, з усіх затій любив крутійство та шальвіру.<br />
Який сірома у житті! А чистий серцем — хто б повірив?<br />
Які не ті всі на позір.<br />
Ось Березань. І батьків двір.<br />
Ще не торкнувся хати тлін. Чистіше сумління.<br />
За білістю високих стін він знайде воскресіння.<br />
Сам собі каже: — Нум, ходім! —<br />
Душа заходить в отчий дім<br />
у чистому одінні…</p>
<p><strong>5.</strong></p>
<p>Причаєна сама в собі,<br />
вода тамується та глибне;<br />
а там, де пройми голубі,<br />
стримлять стеблини непохибно.<br />
В розривах хмар така блакить,<br />
що, мов забувши про тяжіння,<br />
душа твоя летить, летить…<br />
як в ірій пташка поосіння.<br />
І плоть, розмита на вітрах,<br />
стеблом хитається безлистим—<br />
її пройма смертельний страх,<br />
бо поклик обернувся свистом.<br />
І віддзеркалення страшне<br />
він раптом на воді побачив:<br />
—О, хто спотворив так мене?<br />
Обличчя зморшками позначив…<br />
Червоні очі посльозив,<br />
дуплом округлив рот беззубий,<br />
ще й з нього виштовхнув язик<br />
на обезкровлені вже губи…—<br />
Зірвав на небо очі — там<br />
були усі розриви зшиті:<br />
твоя душа ж — на шрамі шрам, —<br />
порізи, рани від блакиті.<br />
Він в небо кинув камінця,<br />
та той шубоснув згодом в воду.<br />
І ні свічада, ні лиця…<br />
Лиш срібло у очах зісподу…</p>
<p><strong>6.</strong></p>
<p>Мовчи, брехня не порятує,<br />
ні навіть втеча верстова:<br />
шляхи хрещаті, кінь без збруї,<br />
під саме горло —кропива…<br />
Наїздився, наволочився,<br />
наслухався і надививсь…<br />
Урвався шлях, повітря скисло,<br />
і час немовби перекис.<br />
Все краще піднялось угору,<br />
осіли прикрощі на дно…<br />
В майбутньому ж усе прозоре —<br />
день розпанахай, як вікно…<br />
Аби побачить неміч власну,<br />
розбиту чашку та таріль,<br />
аби відчуть, як в тілі згаслім<br />
весь солод обернувсь на сіль…<br />
Брудна сорочка, рваний комір<br />
і засмальцьована душа…<br />
Закрий хутчій же день прозорий —<br />
назад в минуле поспішай.<br />
Знайди себе там: батько, ліжко,<br />
у нього в узголов’ї смерть,<br />
і очі із-під брів острішків<br />
небесну розчиняють твердь…<br />
І ти тремтиш, бо чуєш холод,<br />
і хочеш швидше геть піти,<br />
вірніш, втекти хутчій від долі<br />
в світи, де вже бував і ти…<br />
Але забув. Адже в минулім<br />
не раз ти жив і помирав…<br />
Бо в тілі зношенім заснула<br />
душа знеможена й стара.</p>
<p><strong>7.</strong></p>
<p>Його душа, як наймит на відході,<br />
була вже неслухняна і тяжка;<br />
таїла незбагненне щось на споді,<br />
чи бублика, чи, може, п’ятака?</p>
<p>В поношеній, потертій оболонці<br />
вона вже відчувала тісноту<br />
і корчилась, звиваючись на сонці,<br />
поглиблюючи тіла чорноту.</p>
<p>В лихому тілі і душа пропаща.<br />
Вмостившись зручно в ситому кублі,<br />
вона дрімала. І звестись все важче<br />
ставало їй, розпещеній в теплі.</p>
<p>І вже не розправляла в’ялі крила,<br />
і не силкувалась встати на весь зріст,<br />
лиш завалящим пір’ям шаруділа,<br />
не знаючи, де крила, а де хвіст.</p>
<p>Скукоблене, скоцюрблене в фотелі<br />
дрімало й тіло, стоптане, як сніг.<br />
І налягала обважніла стеля<br />
на всю довжінь — від голови до ніг.</p>
<p>***</p>

<div></div>