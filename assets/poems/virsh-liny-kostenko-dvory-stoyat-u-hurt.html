<strong>Ліна Костенко – Двори стоять у хуртовині айстр…</strong>
<p>Двори стоять у хуртовині айстр.<br />
Яка рожева й синя хуртовина!<br />
Але чому я думаю про Вас?<br />
Я Вас давно забути вже повинна.<br />
Це так природно — відстані і час.<br />
Я вже забула. Не моя провина,—<br />
то музика нагадує про Вас,<br />
то раптом ця осіння хуртовина.<br />
Це так природно — музика і час,<br />
і Ваша скрізь присутність невловима.<br />
Двори стоять у хуртовині айстр.<br />
Яка сумна й красива хуртовина!</p>

<div></div>