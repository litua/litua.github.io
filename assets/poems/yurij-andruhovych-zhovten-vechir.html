Юрій Андрухович – Жовтень. Вечір<p>Ми ввійшли в цю осінь, як в алею…<br />
Осене, прийми нас і помилуй!<br />
Гіркота земного привілею:<br />
пережити світло, мов помилку,—</p>
<p>як над нами болісно смеркає! —<br />
тонко рветься день, аж нам відкрилось;<br />
полум’я минає і зникає,<br />
щоб золою стати, ніби Крилос*.</p>
<p>Але спалах! наче засвітила<br />
барва крові з розписів настінних,<br />
барва меду, ягоди і тіла —<br />
відблиски дерев на наших тінях.</p>

<div>




</div>

<p>Ми йдемо крізь темінь, як снігами,<br />
світло ночі сходить, ніби проща,<br />
Ця земля, що стигне під ногами,<br />
з кожним кроком більша і дорожча.</p>
<p><em>* Крилос — нині село Галицького району на Івано-Франківщині, центр княжого Галича.</em></p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>