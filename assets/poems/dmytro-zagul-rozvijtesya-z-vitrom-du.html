<strong>Дмитро Загул – “Розвійтеся з вітром, думки невеселі…”</strong>
<p>Розвійтеся з вітром, думки невеселі!<br />
До мене назад не вертайте!<br />
Повійтеся в гори між бори та скелі<br />
І там, кілько воля, гуляйте!<br />
В душі молодій розвиваються квіти,<br />
Весело співають пташата,<br />
Я хочу співати, гуляти, радіти…<br />
Душа моя щастям багата.<br />
А горе задавлю словами шумними,<br />
Піснями веселими вкрию,<br />
А плач заглушу я грудьми голосними.<br />
Росою всі бруди обмию.<br />
Я хочу любити, весь світ цілувати,<br />
Я жити бажаю на волі!<br />
Я хочу радіти, співати, літати<br />
З вітрами буйними по полі.<br />
Гей, що мені тамки князі і престоли?<br />
Їх час в порошину оберне…<br />
Загине їх слава, і щастя поволі<br />
Загине і більше й не верне!..<br />
А ми – до життя, до життя та роботи!<br />
Розсіймо пісні по долині!<br />
Покиньмо щоденні плачі та турботи!<br />
Не плакать, а жити нам нині!..</p>

<div>




</div>

<p>ІЗ РАННІХ ПОЕЗІЙ, З ЦИКЛУ “ВЕСНЯНІ МРІЇ”</p>

<div></div>