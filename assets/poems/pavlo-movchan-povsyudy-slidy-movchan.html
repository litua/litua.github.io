<strong>Павло Мовчан – “Повсюди сліди мовчання, і всюди привід для слова…” </strong>
<p>Повсюди сліди мовчання, і всюди привід для слова:<br />
ув оці — дерево, у вусі — пташка, а в пальцях — глина.<br />
Долучайтеся до творення всього сущого.<br />
Замикай пташку в насінину, в шкаралупі викохуй дерево<br />
і розмикай пальці — тече глина, а в ній — олені.<br />
По обидва боки вода — віддзеркалює спеку,<br />
а засторчений меч свідчить твоє узвишшя.<br />
Місце оглядин світу, осереддя твоїх присутностей.<br />
Оберни очі — і світ обернеться навколо тебе,<br />
відбийся в кожній піщині і в кожному напрямку —<br />
і твій переслідувач — час —<br />
знайде лише пісок.<br />
День за днем<br />
у зворотний бік і прямо відраховуй кількість<br />
зарубок на ратищі<br />
і вимірюй долонею ширину тіні.<br />
Ось вона — велика ілюзія часу:<br />
сім позначок туди, сім позначок назад, —<br />
то й лічба ні до чого…<br />
Коливання піску, гранітна глибінь і рівність води<br />
в день нової трави та старої посмішки<br />
прозвістують про коротке замир’я між словом і тишею.<br />
При засвічених скронях провіщується тиша,<br />
проводжається сонце<br />
по семи зарубках у небі;<br />
якщо буде завтра, то буде й минуле.<br />
Втікачко слова, свідок мого відлуння, подоки ти є,<br />
моє узвишшя стає ямою,<br />
на гребені дерева — прапори снігу… А де ти?<br />
Чи не твоє крило пише корені слів по краях сутіні<br />
про втіху та муку?<br />
Роздмухай пам’ять, воскреси мову і вигукни:<br />
— Благословенне все первонароджене і незникоме,<br />
якому ані імені, ані нашої міри, ні з’ясування!<br />
Тільки зраджені словом існують у слові.<br />
Одвічна ти, земле, одвічна і мова,<br />
щоб висловити розпач каменю.</p>

<div>




</div>

<p>***</p>

<div></div>