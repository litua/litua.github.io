<strong>Павло Мовчан – Липневий туман </strong>
<p>Туман, наче спогад про воду високу,<br />
здійнявсь вище гаю, село затопив:<br />
і тонуть відвільглі і звуки, і кроки,<br />
і перепел спраглий туману напивсь.</p>
<p>Виходять зі стін, мов роздвоєні, тіні,<br />
і бризкають в очі росою вони;<br />
І в ніч переходить година вечірня,<br />
і зірка спалахує світлом сумним.</p>

<div>




</div>

<p>То, може, вікно засвітилось летюче<br />
чи іскра у небо з багаття знялась?<br />
Донизу я глянув з високої кручі,—<br />
ось тут за півхвилі обрушився час.</p>
<p>І все, що позаду, те тоне в тумані,<br />
а поруч — рухлива безодня німа,<br />
і шпилечка світла, прорізавшись, в’яне,<br />
хоч погляд погаслий вона підійма.</p>
<p>***</p>

<div></div>