<strong>Бажан Микола – Любисток</strong>
<p>З-під вій — блакитна тінь, ознака нестеменна,<br />
Й рожевий слід лишивсь на грудях де-не-де,<br />
А він уже ступив ногою у стремена,<br />
І кінь його баский вже гривою пряде.</p>
<p>Лишилася сама, коханка безіменна,<br />
І дивиться на путь, де курява паде.<br />
Одного вечора, як праця цілоденна<br />
Кінчиться геть, вона дитину приведе.</p>

<div>




</div>

<p>Та в хаті прокричить недовго немовля,<br />
І лиш в глухім садку, де скопана земля,<br />
Розквітне рути цвіт і проросте любисток.</p>
<p>Вона ж так само вдень сапатиме поля,<br />
Вночі — ридатиме, не знавши, відкіля,<br />
Від кого день і ніч чекає тайних звісток.</p>
<p><em>1926</em></p>

<div></div>