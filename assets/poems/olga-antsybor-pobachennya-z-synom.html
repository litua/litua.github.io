<strong>Ольга Анцибор – Побачення з сином</strong>
<p>Я їду на побачення до сина,<br />
Під брамою в’язничною стою,<br />
Коли ж вона настане та година,<br />
Що обніму кровиночку свою.</p>
<p>П’ять літ я вже сюди топчу стежину,<br />
В колючим дротом оповитий дім.<br />
За що страждаєш, мій коханий сину,<br />
Чию вину спокутуєш ти в нім?</p>
<p>Терпи, мій сину, цю лиху годину,<br />
Колись таки ж настане їй кінець.<br />
І я обіймами тебе зустріну,<br />
Дитино люба, рідний пагінець.</p>

<div>




</div>

<p>Я буду жити, щоб тебе діждатись,<br />
Добро творить, щоб Бог мене простив,<br />
За те, що не змогла вам щастя дати,<br />
За те, що часом вже бракує сил.</p>
<p>Я буду сильною, я всіх любити буду,<br />
Усіх людей, серед яких ти зріс,<br />
Великодушною я буду і забуду,<br />
Хто горе та нещастя нам приніс.</p>
<p>Думками світлими я до небес полину,<br />
Проситиму Ісуса та Отця,<br />
Щоб швидше повернувся ти, мій сину,<br />
Пекельна мука, щоб скінчилась ця.</p>
<p>Ти скоро вже повернешся, я знаю,<br />
Я відчуваю – близько вже той час,<br />
Тож правду кажуть, що нас не вбиває,<br />
Те робить нас сильнішими в сто раз.</p>

<div></div>