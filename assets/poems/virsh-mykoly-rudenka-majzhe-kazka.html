<p>Коли і де, і у якім столітті<br />
(Чи на землі, чи, мо’ й не на землі)<br />
Те грішне “я” жило уже на світі —<br />
І ноги мало, й п’ясті чималі.</p>
<p>Та славилось воно не кулаками —<br />
З ним коїлося дивне і смішне:<br />
Пошепче в землю — й над його думками<br />
Десь на край світу інше “я” зітхне.</p>
<p>Пошепче в землю та й загорне ямку —<br />
І далі йде, лишаючи сліди.<br />
На ті сліди, принюхуючись тямко,<br />
Якісь істоти тюпали завжди.</p>
<p>Чи ратиці в них є — це таємниця.<br />
Чи є хвости — не відаю, бігме.<br />
Але якщо таке комусь насниться —<br />
Пекельним жахом до кісток продме.</p>

<div>




</div>

<p>Ліниво відвалившись від корита,<br />
Вони шукали зранку й дотемна</p>
<p>Проміння, в землю по весні зарите —<br />
Далеких зір жагучі письмена.</p>
<p>А променеве “я” у непокорі<br />
Все далі йшло по нивах і лісах.<br />
І скільки “я” отих послали зорі —<br />
Те знало тільки сонце в небесах.</p>
<p>Котився регіт гроз над далиною,<br />
Де гордий дух свободи не помер…<br />
А може, все оте було зі мною —<br />
Було колись чи, може, є тепер?</p>
<p><em>03.01.1986, Сибір</em></p>

<div></div>