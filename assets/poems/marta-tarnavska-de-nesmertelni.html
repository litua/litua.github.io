<strong>Марта Тарнавська – “Де несмертельність, виснена у снах…” </strong>
<p>Де несмертельність, виснена у снах,<br />
що їй приносив жертву людський ґеній?<br />
Не весь помер ти. Житимеш в синах,<br />
і внуки понесуть в майбутнє ґени.</p>

<div>




</div>

<p>І дух живий твій на папері книг,<br />
де віднайде слова твої читач твій,<br />
і, може, пам’ять лишиться про них<br />
серед колег в літературнім братстві.</p>
<p>І хоч я бачила тебе в труні,<br />
не вірю я, що повністю помер ти:<br />
ти житимеш невпинно у мені,<br />
як частка серця, до моєї смерти.</p>
<p>жовтень 1992</p>

<div></div>