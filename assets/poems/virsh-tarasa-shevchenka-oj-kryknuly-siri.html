<strong>Тарас Шевченко – Ой крикнули сірії гуси</strong>
<p>Ой крикнули сірії гуси<br />
В яру на ставу;<br />
Стала слава на все село<br />
Про тую вдову.<br />
Не так слава, не так слава,<br />
Як той поговір,<br />
Що заїздив козак з Січі<br />
До вдови на двір.<br />
«Вечеряли у світлиці,<br />
Мед-вино пили<br />
І в кімнаті на кроваті<br />
Спочити лягли».<br />
Не минула слава тая,<br />
Немарне пішла:<br />
Удовиця у М’ясниці<br />
Сина привела.<br />
Вигодувала малого,<br />
До школи дала.<br />
А із школи його взявши,<br />
Коня купила,<br />
А коня йому купивши,<br />
Сідельце сама<br />
Самим шовком вишивала,<br />
Златом окула,<br />
Одягла його в червоний<br />
В жупан дорогий,<br />
Посадила на коника…<br />
«Гляньте, вороги!<br />
Подивітесь!» Та й повела<br />
Коня вздовж села.<br />
Та й привела до обозу;<br />
В військо оддала…<br />
А сама на прощу в Київ,<br />
В черниці пішла.</p>

<div>




</div>

<p><em>[Перша полонина 1849, Косарал]</em></p>

<div></div>