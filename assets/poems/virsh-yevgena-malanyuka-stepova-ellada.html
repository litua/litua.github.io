<strong>Євген Маланюк – Степова Еллада</strong>
<p><em>1.</em></p>
<p>Повіє вітер з Понту. Скитський степ<br />
Прокинеться, зітхне, і буйна тирса<br />
Зеленим морем знов на нім зросте,<br />
І побіжать зелені хвилі.</p>
<p><em>Ширша</em></p>
<p>За синє море встане широчінь.</p>
<p>О земле вічна, ти — одна на світі! —<br />
На небі — глибочіє древня синь,<br />
Внизу — прозора велетенська тінь<br />
Від хмари, що жене південний вітер.</p>
<p>І при балках оселі заквітчав<br />
Вишневий цвіт, розквітлий снігом сонця,—<br />
Твій шлюбний цвіт — та срібная парча…<br />
І чорні очі ваблять крізь віконця.</p>
<p>Ой, вийди в сад, що бджолами бренить,<br />
Поглянь: земля справляє з сонцем шлюби!<br />
Та вдарить час. Мов меч, упаде мить,<br />
І нікому тоді оборонить<br />
Твою весну від вихору і згуби.</p>
<p><em>2.</em></p>

<div>




</div>

<p>А може, й не Еллада степова,<br />
Лиш відьма й сотниківна мертва й гарна,<br />
Що чорним ядом серце напува<br />
І опівночі воскресає марно.</p>
<p>В безбожній церкві — шабаш, шум і шал.<br />
Кувінька кнур. Хтось бреше песім писком.<br />
В живуче тіло мертвая душа<br />
Вступає знов. І — ось вона! Так близько!</p>
<p>Труна свистить, колуючн. А Вій<br />
Залізні вже розплющує зіниці.<br />
Півнів не чуть. І в мутній голові<br />
Горить одне, що все це — ні! — не сниться.</p>
<p>3.</p>
<p>Кричу в туман, в цвинтарну млу,<br />
Та — ненамарне. День настане,—<br />
Жбурнуть в розжарену смолу<br />
Зухвальця тіло окаянне.</p>
<p>Під гул дзвіниць, під гомін міст,<br />
В ім’я краси, життя і ладу,<br />
Високий виставлять поміст —<br />
Навік четвертувати зраду.</p>
<p>І хоч рубати буде кат<br />
Гидку потвору вже на — амінь,<br />
Та довго ще живучий гад<br />
Підскакуватиме шматками.</p>

<div></div>