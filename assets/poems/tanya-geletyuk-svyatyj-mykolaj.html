<strong>Таня Гелетюк – Святий Миколай</strong>
<p>За віконцем сніжок пролітає,<br />
Летить з неба і падає вниз,<br />
І на сяйві ліхтарика жовтого<br />
Появляється й губиться вмить.<br />
Тихо-тихо усюди на вулиці,<br />
Чути ночі дихання чітке,<br />
А ще чути, як стукає серце<br />
Таке тепле, дитяче, ясне…<br />
Загорнулось малятко у ковдру<br />
Й бачить сонячні, радісні сни.<br />
І чекає долі щасливої,<br />
І казковий див від зими.<br />
Сняться мамині руки ласкаві<br />
І квітучі зелені сади,<br />
Та зникає усмішка радісна:<br />
– Мамо, де ти? Матусю, прийди!..<br />
Чути дзвін колісниці тихенький,<br />
Шурхотіння саней на снігу.<br />
Це Святий Миколай нам із неба<br />
Подарунки привіз у мішку.<br />
Мить казкова, чарівна, свята,<br />
Неймовірна і сповнена дива!<br />
Білий ангел ступає на сніг<br />
І згортає розправлені крила.<br />
Чути спів із небес і радіє Земля,<br />
Торжествує природа довкола.<br />
Навіть сонна зелена сосна<br />
Стрепенулась з-під снігу спроквола.<br />
– Мамо, де ти? Матусю, прийди!<br />
І стиснулися ручки маленькі,<br />
І насупились брівки чудні…<br />
Воно хоче, так хоче до неньки!<br />
Поправляє відкинуту ковдру,<br />
Укриває ангелик маля,<br />
А Миколай кладе під подушку<br />
Йому нове і гарне життя!</p>

<div></div>