<strong>Максим Рильський – У теплі дні збирання винограду…</strong>
<p>У теплі дні збирання винограду<br />
ЇЇ він стрів. На мулах нешвидких<br />
Вона верталась із ясного саду,<br />
Ясна, як сад, і радісна, як сміх.</p>
<p>І він спитав: — Яку б найти принаду,<br />
Щоб привернуть тебе до рук моїх?<br />
Вона ж йому: — Світи щодня лампаду<br />
Кіпріді добрій. — Підняла батіг,</p>

<div>




</div>

<p>Гукнула свіжо й весело на мулів,<br />
І чутно уші правий з них прищулив,<br />
І знявся пил, немов рожевий дим.</p>
<p>І він потягся, як дитина, радо<br />
І мовив: — Добре бути молодим<br />
У теплі дні збирання винограду.</p>
<p><em>1922</em></p>

<div></div>