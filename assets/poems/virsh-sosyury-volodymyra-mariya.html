<strong>Володимир Сосюра – Марія</strong>
<p>Задуманий вітер над городом віє,<br />
Ідуть перехожі невпинним прибоєм,<br />
І я поміж ними йду, повний тобою,<br />
горять ліхтарі, мов шепочуть:<br />
“Маріє!..”</p>
<p>І солодко серце стискає і мліє,<br />
мов сон мені дивний, невиданий сниться…<br />
І хочеться в небо злетіти, мов птиця,<br />
де блимають зорі далекі:<br />
“Маріє!..”</p>

<div>




</div>

<p>І пісня в душі наростає і спіє,<br />
мов вирватись хоче нестримно на волю…<br />
Весна вже прийшла, та дерева ще голі,<br />
й гілля наді мною шепоче:<br />
“Маріє!..”</p>
<p>Десь море на півдні шумить і синіє,<br />
там даль не така, як у нас, на Вкраїні,<br />
Стоять кипариси, стрункі і незмінні,<br />
і хвилі під ними шепочуть:<br />
“Маріє!..”</p>
<p>Іду, поспішає, мов крилами мріє<br />
зоря, перед мене в простори щасливі…<br />
А губи шепочуть в блаженнім пориві<br />
для мене єдинеє ім’я:<br />
“Маріє!..”</p>

<div></div>