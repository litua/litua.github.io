<strong>Ліна Костенко – Старий годинникар</strong>
<p>Ще пароплавчики чаділи,наче праски,<br />
ще ми шукали крем’яхи в піску, —<br />
на пограниччі дійсності і казки<br />
стояв той дім за хмарами бузку.</p>
<p>Там жив дідок, що схожий був на графа,<br />
в краватці чорній, не як всі діди.<br />
В трельяжі віддзеркалена карафа<br />
була як сон криничної води.</p>
<p>Усмішкою дитячої фортуни<br />
було для нас потрапити в той дім.<br />
Там все було блискуче і латунне,<br />
і лампу там залишив Алладін.</p>
<p>А той старий, достоту Каліостро,<br />
щось прецизійне маючі в руці,<br />
дивився в шкельце, наче кібець, гостро<br />
і поціляв у гвинтики й зубці.</p>
<p>Навколо нього час лежав навалом.<br />
Співали птиці в шибку із куща.<br />
А він, старий, сидів як за штурвалом —<br />
в руках крутив манюньке коліща.</p>

<div>




</div>

<p>Куди він плив? Немов стояче озеро,<br />
у сутінках поблискував трельяж.<br />
Всі механізми цокали загрозливо,<br />
і з пітьми хтось казав йому: “Приляж!”</p>
<p>А він крутив малесенькі штурвали,<br />
і плив, і плив… З якої далини?<br />
Його дитинство в рамочках овальних<br />
дивилося на нього зі стіни.</p>
<p>Крихкий комод вивірчувала шашіль.<br />
З куточка сяяв срібний образок.<br />
Його душили спогади і кашель,<br />
і навіть той за вікнами бузок.</p>
<p>У мерехтінні маятників мідних,<br />
коли гуділа басова струна,<br />
над мурашинням циферок термітних<br />
він був — як тінь старого чаклуна.</p>
<p>Він лікував годиннички куповані.<br />
Час зупинявся, цокав і кульгав.<br />
Вночі нам сходив маятник уповні,<br />
а він тихенько гирку підтягав.</p>

<div></div>