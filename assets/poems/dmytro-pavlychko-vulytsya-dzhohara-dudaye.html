<strong>Дмитро Павличко – Вулиця Джохара Дудаєва у Львові </strong>
<p>Зайди в цю вуличку, зайди<br />
І поклонися низько.<br />
Це так далеко від біди,<br />
Та ні — це дуже близько.</p>
<p>Не чути гуркоту гармат,<br />
Що б’ють в чеченські мури,<br />
Та чути, як московський кат<br />
Стріляє в скронь Петлюри.</p>
<p>Не чуть, як тисне на курок<br />
Той, що не має пальця,<br />
Та чути знов останній зойк<br />
Євгена Коновальця.</p>
<p>Не чути, як горить Бамут,<br />
Як стогнуть бетеери,<br />
Та чути, як в землі десь тут<br />
Пульсує кров Бандери.</p>
<p>Життя як смерть, і плач як сміх —<br />
Така в нас доля мила.<br />
Ця вулиця згадає всіх,<br />
Кого Москва забила.</p>
<p>І не заб’ють її з лічби<br />
Хахлацькі недотепи;<br />
Вона знайде гроби й герби<br />
Виговського й Мазепи.</p>
<p>Вона в Прибалтиці пройде,<br />
Зачепить білоруса,<br />
Вона згадає — хто і де<br />
Вбив Литвина і Стуса.</p>
<p>Вона промчить, як маґістраль,<br />
Через міста і весі,<br />
І стане сонцем ця печаль<br />
В кавказькім піднебессі.</p>
<p>Торкнеться до морів і зір,<br />
До падолів облудства;<br />
Вона пройде через Сибір,<br />
Через Голгофу людства.</p>
<p>Вона ще зробить обертас<br />
Через Базар і Крути<br />
І зажада за все од нас<br />
Стражденної покути.</p>
<p>Вона планету оббіжить,<br />
Зітхне в бігу від болю;<br />
Хто вмер за волю — буде жить,<br />
Умре — хто вбив за волю!</p>
<p>***</p>
<p>P.S. ДО МИХАЙЛА ЛЕРМОНТОВА</p>

<div>




</div>

<p>Вельмишановний Михайле Юрійовичу!</p>
<p>Нема в мене ближчої і дорожчої душі в російській поезії, як Ви. Тому пишу Вам цього листа в надії, що між усіма людьми на світі, незалежно від того, коли вони жили, існує нерозгаданий містичний зв’язок.</p>
<p>Вулиця Джохара Дудаєва у Львові носила Ваше ім’я. Чи мали Ви з цього якесь радісне відчуття, сказати годі, але я знаю достеменно, що Вашим ім’ям користувалися колонізатори, бажання яких полягало в русифікації України.</p>
<p>Не сумніваюся в тому, що міська рада Львова, перейменовуючи вулицю, не мала на меті принизити Вас, навпаки, батьки міста хотіли підкреслити, що в безсмертному імені й подвижницькому повстанні Джохара Дудаєва знову явив себе Ваш повстанський, ґеніальний дух, спрямований проти “страны рабов”, яка намагається зберегти побудовану і на Вашій крові імперію. Ваша творчість — це ж є частина боротьби кавказьких народів за свою державницьку свободу.</p>
<p>Я переконаний, що та Росія, яку представляєте Ви, постає і постане із неймовірних страждань. Вона не претендуватиме на чужі території, на світове панування, а прийде, як рівна до рівних, до народів світу, і Ваше ім’я не служитиме більше імперській політиці, воно засвітиться на багатьох вулицях планети не як реклама “немытой России”, а як честь і совість умитого серця такої дорогої Вам російської землі.</p>
<p>З поклонами до Вас</p>
<p>Ваш<br />
Дмитро Павличко</p>
<p>***</p>

<div></div>