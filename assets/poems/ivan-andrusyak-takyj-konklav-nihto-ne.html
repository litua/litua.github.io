Іван Андрусяк – такий конклав: ніхто не помирав…<p>такий конклав: ніхто не помирав<br />
усі хто міг добралися уплав<br />
а хто не вмів той дошукався броду<br />
вода загусла як від слів коран<br />
гірке повидло з непокритих ран<br />
губилося на жовті нігті глоду</p>
<p>місцями простір лився через край<br />
липким теплом відригувався чай<br />
і спазми підкрадалися до горла<br />
усі живі то нащо цей похід<br />
короткий ліс застеле білий світ<br />
і кождого нужденного пригорне</p>

<div>




</div>

<p>оказія заснути під кущем<br />
плече стелити вкритися плечем<br />
обкорувати пересохле тіло<br />
розбещена осиплеться вода<br />
солоний вовк забризне по слідах<br />
і крайні упадуть під страхом звіра</p>
<p>хтось переможе першим – от і все<br />
нема нікого хто смолу несе<br />
не будучи прирученим смолою<br />
а відірвати – голос потече<br />
і вкриє ніч надкушене плече</p>
<p>хто ж зважиться лишитися зо мною</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>