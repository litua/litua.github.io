<strong>Микола Хвильовий – В електричний вік</strong>
<p>Красномовного мудреця Бояна<br />
в хуртовину<br />
промайнула<br />
тінь.<br />
І обіжно на подій екрані<br />
фаркнув люкс.</p>
<p>І читали:<br />
Степи Залізняка і Гонти,<br />
а на зорі —<br />
гайдамацький рев.<br />
То ведмідь блакитноокий<br />
біля твоїх дверей.</p>
<p>Гляди ж, щоб думок анемона<br />
на релях не закурявила лист,<br />
бо тендітне досягнення гроно<br />
упаде на траурні ризи.</p>
<p>І молився я:<br />
Отче наш — електричної системи<br />
віку!<br />
На твоїх крицевих віях<br />
запеклася майбуття сльоза.<br />
Твоя напруженість воліє<br />
на патлах буйних днів<br />
провести лабіринти смаку.</p>
<p>Да святиться —<br />
твоє ім’я<br />
Да буде твоя непохитна воля<br />
там —<br />
на землі,<br />
як тут —<br />
в заводі.</p>
<p>І глузували над святим святих,<br />
і в сміх<br />
підмішували кал.</p>
<p>Вони не знали тих доріжок<br />
І шлях той бурьовий,<br />
що нас виховував<br />
тримати руху стяг.<br />
Їх розуміння, що порожній<br />
у діжці звук.<br />
Їх приборкала тирса, поле<br />
і шелести журби,<br />
а клуні рип колись повісив<br />
життя їх на снопи.</p>
<p>І казав я:<br />
Покиньте мріяти мертвим!<br />
Давайте посолодимо сучасний мент.<br />
Ви хочете, мабуть, жерти?<br />
Так і я ж хочу!<br />
Чуєте?<br />
Ах, не варт!<br />
Вас розбуркає лишень Марат.</p>
<p>А я (я не покину ранок!)<br />
і ваших, і своїх дітей<br />
уберу у віяло фазана<br />
і поведу в майбутнє.</p>
<p><strong>І</strong></p>
<p>А вчора степ шумів…<br />
Ох, як метушився степ!<br />
Чекали у місто гостей<br />
троглодитного віку.</p>
<p>Тулились до будинків<br />
примари переляку,<br />
десь скавучав собака,<br />
а потім вив<br />
на хмари.</p>
<p>Було небо повне, як вагітна сіроока<br />
дівчина.<br />
Але була виснажена душа —<br />
кинемо її знову в лабети…<br />
Ша!.<br />
Серце моє, де ти?</p>
<p>Прив’язане на нитку<br />
і мусиш підагатити кров?<br />
Невже воли і корови<br />
кізяками нагодують їх?<br />
Невже мукання золотої телиці<br />
варте ударів по ковадлові?<br />
Ні! «Сила солому ломить»,<br />
а їхня воля<br />
за гратами біляозерного виховання.</p>
<p>Ах, я знаю цю в’язницю.<br />
У ній і мені — атому мільйонноголового тіла —<br />
було гарно гріться<br />
на комині з жеврівшими колоссями.</p>
<p>Я згадую: волошкова тиша,<br />
дзвіночки в вербах шарудять похило,<br />
а легіт припоясав межі,<br />
розпустивши бузкові крила.</p>
<p>Іржали десь на луках коні,<br />
і так боязко було кинути голосівку…<br />
Хотілось забрести до самих фараонів<br />
і дмухати на нетутешню музику.</p>
<p>Все це я знаю… Має насолоду і пелюшковий<br />
сморід.<br />
І от на годину<br />
у ланцюжку чоловічого життя<br />
ви маєте ще раз посьорбати<br />
отрути.</p>
<p>А я, як лаврик,<br />
покину сад улітку під морозом<br />
своїм зраненим оком.<br />
Хай! Я почекаю!<br />
І брук мій — у глушінь майдани<br />
притаяться…<br />
Я ж біля машини стану.<br />
І ремінь заспіває про іншу перемогу,<br />
про авіачаси…</p>
<p><strong>II</strong></p>
<p>І буде так —<br />
я вмить скричу:<br />
Гей, просторіш мені дорогу!<br />
Це буде перший сказ.<br />
За ним заспівають і перетворяться<br />
в блискучу мантію<br />
дійсності<br />
казки утопістів…</p>
<p>Я не схотів бути Паде-Кале і Ла-Маншем<br />
і роздирати землю.<br />
Я хочу нести вісті<br />
з берегів електричного царства.<br />
Але я — не Гастєв, не Маяковський,<br />
не Єсенін.<br />
я з української діжки беру хміль.<br />
Я лишень (по-персіянськи) пенід.<br />
І кому ж, як не мені,<br />
мисль свою пускати амазонкою<br />
в далечінь?</p>
<p>Я буду уїдливою нянькою<br />
біля вас,<br />
бо ви розіб’єте коштовні вази,<br />
і будемо укупі плакати<br />
ще один вік.<br />
Ви розумієте мене?<br />
Я — це фуга!<br />
Во ім’я ваших —<br />
Отця, і Сина, і Святого Духа —<br />
я — ми.</p>

<div>




</div>

<p>Слухай, чоловіче:<br />
да не будуть тобі бозі другі,<br />
тільки моє засмажене обличчя.<br />
Це — не наруга —<br />
це сердечна порада,<br />
бо мені вклоняються не лишень<br />
дніпрові русалки,<br />
але й океанські наяди…<br />
Хто міжпланетних мрій<br />
таємність розпутляє?<br />
Я.<br />
Я лоно страдниці-землі<br />
в троянди уквітчаю,<br />
а кров<br />
і бризки мозку під мечами<br />
перетворю в вино й желе.<br />
А фаворити мої — бурі —<br />
гієні очі попечуть,<br />
і потечуть<br />
часів Адама ріки…<br />
Ах, швидкувати б, заарканити<br />
цю мить!</p>
<p><strong>III</strong></p>
<p>Степ замовк.<br />
Мовчить.<br />
Гризе наші виснажені крижі.<br />
І я мовчу. І в цій мовчанці<br />
ховаються зорі далекого-близького<br />
і трагедія сучасності.</p>
<p>Вулиці примружили єхидні очі,<br />
і вийшов вчорашній жужу1<br />
з приватною ініціативою в кишені.<br />
Чути на брукові крізь шум:<br />
Ага!<br />
Це до мене… Ну і що ж —<br />
не повернеться Мойсей у Єгипет,<br />
а сьогоднішній Прометей<br />
умовно —<br />
неприковано-прикований.</p>
<p>Одно зусилля в зусиллях вікових —<br />
і вільний заспіває вільним.<br />
А місто і степи<br />
шпалерами пропустять<br />
уїдливих пророків<br />
до арки на тріумф.<br />
Сплете вінки історія<br />
з фіалок-сміхострумок<br />
і уквітчає шлях.<br />
Вона ж примусила<br />
іти<br />
в прийдешнє.<br />
Вона ж поклала колючок,<br />
бар’єри і паркани.<br />
Вона! Це все вона!<br />
І я, коли бракує палу,<br />
сітчаю розумом<br />
всесвіт<br />
життя.<br />
І глум, плювки<br />
приймаю доброхітно —<br />
офіра<br />
це…</p>
<p>Ах, карнавальте свої оселі<br />
і огадючте оазу міст,<br />
я все ж упертий, хоч невеселий<br />
і неосяжний бажання плац.<br />
Іду похмурий в крицевих дзвонах,<br />
розтаборився по всій землі…<br />
бори в задумі… ідуть колони…<br />
бори — колони…<br />
То я іду.<br />
Іду —<br />
по логарифмах —<br />
бо вічний<br />
дух мій.</p>
<p><strong>IV</strong></p>
<p>І в цю хвилину<br />
вашого розгнузданого свята<br />
стою біля машини<br />
і слухаю пісню безмежності.</p>
<p>В руках румпель —<br />
веду корабель машинізації.<br />
І повернути землю<br />
вже маю твердь.</p>
<p>О Архімеде!<br />
Твою сиву голову прострілено<br />
сяйвом.<br />
Нащадок прадідів великих<br />
вже скрикнув —<br />
Еврика!<br />
І із провалля літ<br />
нова Америка,<br />
Месія і Колумб.</p>
<p>То —<br />
колектив,<br />
заліза міць<br />
і я.<br />
І на минулого полову —<br />
огня.</p>
<p>Цього і досить.<br />
А там, помалу в реп’яхах,<br />
в мамулуватому коші<br />
хтось прогримить —<br />
товариші!<br />
І табуни проколе мрія<br />
і глузд творіння.</p>
<p>І хоч вовтузиться блакитноокий ведмідь<br />
і б’ється грізно з погрозами пожеж —<br />
і я бреду, і ти бредеш<br />
вперед.</p>
<p><strong>V</strong></p>
<p>Так споконвіку було.<br />
Одні упирались з ганчіркою в руці,<br />
а другі тяглнся до стяга зорі<br />
і йшли за хвостами комет,<br />
горіх розкусивши буття.</p>
<p>І хіба посміє вічність<br />
шпурнути в моє обличчя<br />
докір?<br />
Я почуваю, як мої плечі піднімаються<br />
увисочінь.<br />
Я проростаю мудрістю, величністю<br />
природи.<br />
І не вам, лакеям слизької жабиної<br />
пристрасті,<br />
зупинити мене!<br />
Я вже бреду по мрійній вогкості,<br />
по асфальтах прийдешнього.<br />
Океани запінили береги<br />
і мелодійно музиканять повітря.<br />
Обшир —<br />
до Оріона.</p>
<p>В моїх грудях товпиться<br />
легкоморозний цвіт<br />
осінньої турботи.<br />
Мурашки золотої радості<br />
плазують по спині.</p>
<p>І всюди бачу я<br />
електрики блискучі очі.<br />
І всюди чую я<br />
прелюдію машин до людського життя.<br />
А Україна, всесвіт —<br />
в купелі боротьби,<br />
і біля них — матуся неминучість.<br />
. . . . . . . . . . . . . . . .<br />
Так крок кривавий тисячоліття<br />
свою одміряє добу.<br />
Зітхне так легко людськість<br />
і під березами незгод<br />
народить немовля.<br />
. . . . . . . . . . . . . . . .<br />
Але ще довго буде степ<br />
ревти.<br />
Я знаю це.<br />
Не раз іще гостей<br />
з звірячими очима,<br />
що гірше татарви<br />
часів перегорілих,<br />
чекатиму до себе.</p>
<p>Хай буде так! — інакше і не можна…<br />
А я в той час у електричний вік<br />
ступатиму поволі<br />
І в електричний вік —<br />
прийду…</p>
<p>…На димарях похмурого заводу<br />
і на полях, в шматках крові —<br />
читаю заповіт.</p>

<div></div>