<strong>Олесь Гончар –  Іноземці</strong>
<p><strong>І</strong></p>
<p>Уночі тебе я вкраду до схід сонця,<br />
Доручу тебе я хлопцям із обозу.<br />
Будеш ти співати Чорноморця,<br />
Який вивів на морозець тебе, босу.</p>
<p>Ми поїдем через гори, через доли,<br />
Ти забудеш свою віллу на Дунаї.<br />
Задніпровське там зелене поле<br />
Про батьків твоїх тебе не запитає.</p>
<p>Чому ж плачеш, чом ламаєш руки,<br />
Будеш там співать, не голосити.<br />
Там не підеш з туги і розпуки<br />
Щастя попідвіконню просити.</p>
<p>Не впаде там білий сніг завчасно<br />
На оці блискучі чорні коси.<br />
Не тужи, не плач, моя прекрасна,<br />
Усміхнись, моя простоволоса!</p>
<p><strong>II</strong></p>
<p>Питаєш, чи я багатий,<br />
Чи плодюча моя земля.<br />
Мила! Ти будеш мати<br />
Більше, аніж в короля.</p>
<p>У мене все небо світить<br />
І всюди пишнота й блиск.<br />
Горять у чохлі самоцвіти,<br />
Набитий золотом диск.</p>

<div>




</div>

<p>В тяжкій, у смертельній праці<br />
Півпланети я пішки пройшов.<br />
Немає ні рас, ні націй,<br />
Нема ні держав, ні мов.</p>
<p>Є усміх, є очі, є зваба,<br />
Краса є людського тепла.<br />
І над Дунаєм трави<br />
Такі ж, як у нас на Дніпрі.</p>
<p><strong>ІІІ</strong></p>
<p>На Дунаї кує зозуля,<br />
Накувала нам триста літ.<br />
Минула і міна, і куля,<br />
Тому що кувала зозуля,<br />
Кувала на білий світ.</p>
<p>Рано кувала, на зорях,<br />
А ти відчинила вікно.<br />
Ой скільки зеленого моря<br />
Хлюпнуло тоді, на зорях<br />
У наше біле вікно!</p>
<p>Хіба не росте пшениця<br />
Моя на твоїй землі,<br />
Чи, може, не так іскриться<br />
Лікер на твоєму столі,</p>
<p>Хіба не такий солоний<br />
Котиться піт, як град,<br />
Коли ти полеш весною<br />
Дбайливо свій виноград.</p>
<p>Хіба ти не так милуєш,<br />
Хіба ти не плачеш вночі,<br />
Як місячне сяйво цілую<br />
На білім твоїм плечі</p>

<div></div>