<strong>Павло Мовчан – Гравюри Георгія Якутовича </strong>
<p><strong>1.</strong></p>
<p>Сутінь фарби розмиває, сполучає з криком тінь<br />
і вплітає вовчу зграю в чагарі густим-густі.<br />
Ось вони: летять жарини, пропікаючи наскрізь<br />
м’якуш зваляної днини: капле в землю талий віск…<br />
У роззявлених пащеках свист кругліє, наче шріт,<br />
дише хижо чорна спека, задихається весь світ…<br />
І тобі ядушно в хаті — відчиняєш вікна в ніч,<br />
хвилі котяться горбаті, іскри порскають навстріч.<br />
Ніби повсть, хвиляста сутінь підступається чимближ,<br />
чорна марля — крізь отруту швидше виснажено диш…<br />
З кожним похлипом в легені ти вбираєш шерсть давку,<br />
п’єш гаряче скло зелене щохвилини по ковтку…<br />
Завмираєш, відмикаєш слух сполоханий виттям;<br />
напливає вовча зграя — краплі полум’я летять.<br />
Розчахни скрипучі двері,<br />
киньсь назустріч стрімголов,<br />
щоб на чорному папері розкропити білу кров.</p>
<p><strong>2.</strong></p>

<div>




</div>

<p>Клубочиться туман, зростаючи щомиті.<br />
Підноситься, росте, аби папір сповити,<br />
спиває фарби дня, лишаються лиш тіні…<br />
Хтось вчвал жене коня, бо тупіт чути рівний.<br />
З якого забуття, з клубка якої вовни<br />
проборсалось життя цим чвалом гучномовним?<br />
Роздмухавши густінь сінешніми дверима,<br />
став перед нами дім, пливучий, мов крижина.<br />
Лилось через поріг рідкоолійне світло,<br />
і холод нас проймав, хмільний, далекосвітний.<br />
І сухостеблий крик, і сміх жовтогарячий<br />
доносились до нас упереміш із плачем.<br />
Був голос по знаку, але не розпізнати:<br />
млинком кружляв той дім, скрипучий і горбатий.<br />
Навірчувавсь туман на світле веретено,<br />
усотувавсь дурман, усе ставало мревним.<br />
Вдивляєшся в папір — у горлі кім’ях вати,<br />
мов спеленав тебе туманом вогкуватим<br />
художник-чародій. І ліній павутиння<br />
не знять з очей, не змить, не відсотать віднині.</p>
<p>3.</p>
<p>І вітер ламкий, наче крига, кришився,<br />
зникало з паперу пташок клинописся,<br />
на біле більше лягало, мов тінь,<br />
кришилася крейда на полотні —<br />
на білій стіні писалось обличчя,<br />
писався життєпис вапном мальовничо,<br />
вчорашнє вставало на повен свій зріст,<br />
і вчинки писались на ньому навкіс.<br />
Писалось весьдення уставним писанням,<br />
дзеркально срібліла сторінка остання:<br />
на неї хтось дихав, бо пар залишався,<br />
на ній, наче вирок, і підпис писався:<br />
кришилася крейда розм’якла додолу —<br />
рука непохибно дописує долю…</p>
<p>***</p>

<div></div>