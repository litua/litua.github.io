<strong>Микола Костомаров – Спить Вкраїна та руїни…</strong>
<p>Спить Вкраїна та руїни<br />
Нові щодень лічить,<br />
Гина слава… та й ту славу<br />
Усяке калічить.<br />
Не вернеться дідівщина…<br />
Нехай не вертається —<br />
За що ж з теї старовини<br />
Святої знущаються?<br />
Гріх великий… Чи вже ж дарма<br />
Славнії гетьмани<br />
Умирали в лютих муках,<br />
Закуті в кайдани?..<br />
Чи вже ж дарма в нас мушкети,<br />
Гармати гриміли?<br />
Нащо ж всюди, де не глянеш,<br />
Виросли могили?<br />
Ще ж пісні не повмирали…<br />
Чи то ж на забаву<br />
В їх співають святу славу,<br />
Козацькую славу?<br />
Спи ж у льоху, в привітиці,<br />
Велика руїно.<br />
Спи, небого сердешная,<br />
Мати Україно!<br />
Поки зорють останнюю<br />
Могилу у полі.<br />
Поки й пісня забудеться<br />
Про вольную волю…<br />
Тяжко… Глянеш — люд як люде,<br />
Ніби все радіє,<br />
А придивишся… жаль, туга<br />
Усю землю криє.</p>

<div></div>