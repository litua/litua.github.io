<strong>Микола Хвильовий – Ex oriente lux*</strong>
<p><em>Присвята Правобережжю</em></p>

<div>




</div>

<p>Громи… а може, й не громи?<br />
…вози у північ брукували<br />
і з’їхали на грунт м’який…<br />
Навіяв вітер тишу.<br />
…тишу.<br />
І гаснуть блискавиці.<br />
Заколоратурила кольорами веселка,<br />
закрапала —<br />
рудий,<br />
фіолетовий,<br />
синій.<br />
І от земля відчула<br />
теплінь крокуючого ранку,<br />
як річці воду в дощ…<br />
Зі сходу<br />
…кучугури кучугурили там.<br />
Зі сходу<br />
струмкує дим.<br />
Зі сходу горлиця летить —<br />
на зяб!<br />
Затріпотіла крилами<br />
на зяб!<br />
А я прозірний вийшов на Полтавську<br />
та на Велику Могилу<br />
і —<br />
— Е-гей!<br />
— Сюди!<br />
. . . . . . . . . . . . . . . .<br />
Над країною, над пшеничною,<br />
жовтоцвітною, голубиною,<br />
піднялись списи<br />
димарів.<br />
Та й зашуміла зелена туга —<br />
заметушилася.<br />
Пішли по луках перегуки,<br />
полинула луна.<br />
Аж до самотнього далекого млина<br />
полинула луна.<br />
А з Криворізького<br />
та Донецького<br />
на степи, на поля Запорізькії<br />
голоси-гудки, ніби повінь нот,<br />
та скликали світ під своє шатро.<br />
Чуєш, Дніпре!<br />
…на сході в сум вплелося світло,<br />
вплелося світло — в сум.<br />
…Коса.<br />
Зі сходу<br />
…кучугури кучугурили там.<br />
Зі сходу<br />
дим!<br />
…клаптиками, струмочками<br />
по голубих полях, з надхмарні,<br />
забутим спогадом доби архейської<br />
(період гнейсів),<br />
клаптиками, струмочками…<br />
Зі сходу<br />
дим.<br />
. . . . . . . . . . . . . . . .<br />
Ми стали на грунт,<br />
на грунт індустрії-комуни.<br />
(А ви?)<br />
І нас ніхто не переможе.<br />
Ми захлинули простір,<br />
і подих вітру (зі сходу вітру)<br />
погладив нам долоні.<br />
(А вам?.<br />
Ах, бризни, кров,<br />
бо ми є ви із іншим змістом!)<br />
Так знайте —<br />
біля жердин горить мета,<br />
як діамант в гущавині темряви.<br />
Тримаймо стяг міцніш<br />
індустрії-комуни!<br />
Не проза це, а пісня відродження!<br />
Нас не сотні, а мільйони<br />
шукають вищих берегів<br />
цивілізацій<br />
в різноманітних переливах<br />
сопілок різних.<br />
Тримайте стяг міцніш<br />
індустрії-комуни!<br />
. . . . . . . . . . . . . . .<br />
І зашумів у лісі потяг…<br />
. . . . . . . . . . . . . . .<br />
То перший був.<br />
…Галюциную я чи ні?<br />
Зі сходу<br />
кучугури кучугурили там.<br />
Зі сходу<br />
струмкує<br />
дим!</p>
<p>______________<br />
* Зі сходу світло (латин.)..</p>

<div></div>