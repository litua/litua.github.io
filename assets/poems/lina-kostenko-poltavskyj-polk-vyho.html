<strong>Ліна Костенко – Полтавський полк виходить на зорі </strong>
<p><strong>Розділ II</strong></p>
<p>Багряне сонце. Дужка золотава<br />
стоїть над чорним каптуром гори.<br />
На п’ять воріт зачинена Полтава<br />
ховає очі в тихі явори.</p>
<p>Спадає вечір сторожко, помалу,<br />
ворушить зорі в темряві криниць.<br />
Сторожа ходить по міському валу,<br />
і сови сплять в западинах бійниць.</p>
<p>“Вартуй! Вартуй!” – з Курилівської брами.<br />
“Вартуй! Вартуй!” – від Київських воріт.<br />
Уже стоять вози під яворами.<br />
Полтавський полк готовий у похід.</p>
<p>Годуйте коней. Неблизька дорога.<br />
Благословіть в дорогу, матері.<br />
А що там буде, смерть чи перемога, –<br />
Полтавський полк виходить на зорі!</p>
<p>Тай бій гримить. Там гине наша воля.<br />
Там треба рук, і зброї, і плечей.<br />
І що там варт чиясь окрема доля,<br />
той тихий зойк у безмірі ночей?..</p>
<p>Вогненна зірка в небі пролітала,<br />
сичі кричали, вісники біди.<br />
На сто думок замислена Полтава<br />
вербові гриви хилить до води.</p>
<p>Був правий суд. І вирок оголошено.<br />
Усе як слід. За що себе вкорить?<br />
…Мовчить Полтава, наче приголомшена.<br />
Перехотілось людям говорить.</p>

<div>




</div>

<p>А власне, що ж, такі часи криваві.<br />
Що варт життя? Ну, стратять ще когось.<br />
Промчався вершник по німій Полтаві –<br />
у серці міста громом віддалось.</p>
<p>Простугоніло смутком вечоровим,<br />
хитнуло тиші синій оксамит.<br />
І тільки вершник за полтавським ровом<br />
десь даленіє цокотом копит…</p>
<p>Самотній вершник зникне за туманом.<br />
Сторожа вслід подивиться йому.<br />
Той вершник зветься Іскрою Іваном.<br />
Йому сьогодні тяжче ніж кому.</p>
<p>Уже він там, уже за далиною,<br />
вітрами тугу спалює з лиця.<br />
Що ж, горе горем, а війна війною.<br />
Послав полковник гетьману гінця.</p>
<p>“Вартуй! Вартуй!” – з Курилівської брами.<br />
“Вартуй! Вартуй!” – від Київських воріт.<br />
Уже стоять вози під яворами.<br />
Полтавський полк готовий у похід.</p>
<p>Годуйте коней! Шлях їм далеченький.<br />
Пильнуйте славу полкових знамен.<br />
Полтаво! Засвіт встануть козаченьки.<br />
Ти припадеш їм знову до стремен.<br />
Так само засвіт встануть з полуночі.<br />
А ти за них, Полтаво, помолись.<br />
Лиш не заплаче свої карі очі<br />
та Марусенька, як було колись…</p>
<p>***</p>

<div></div>