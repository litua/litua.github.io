Стус Василь – У порожній кімнаті…<p>У порожній кімнаті<br />
біла, немов стіна,<br />
притомившись чекати,<br />
спить самотня жона.<br />
Геть зробилась недужа —<br />
котру ніч, котрий день<br />
ані чутки про мужа,<br />
ані-анітелень.<br />
Лячні довжаться тіні,<br />
дзвонять німби ікон,<br />
і росте голосіння<br />
з-за соснових ослон:<br />
мій соколе обтятий,<br />
в ту гостину, де ти,<br />
ні пройти, ні спитати,<br />
ні дороги знайти.<br />
За тобою, коханий,<br />
очі видивила.<br />
Ніби кінь на аркані,<br />
світ стає дубала.</p>

<div>




</div>

<p>автор: <strong><a href="http://onlyart.org.ua/?page_id=7510">Стус Василь</a></strong></p>

<div></div>