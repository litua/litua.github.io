<strong>Микола Руденко – Ой, наковталися горя ми…</strong>
<p>Ой, наковталися горя ми,<br />
Начудувались химерами!..<br />
Дихати хочу зорями<br />
І захмеліти озерами.</p>
<p>Згиньте, недобрі привиди,<br />
Беріївські прислужники!<br />
А шахраї та паливоди,<br />
Йдіть прибирати нужники.</p>

<div>




</div>

<p>Цю материнську планету ви,<br />
Кров’ю і потом напоєну,<br />
Дайте любити поетові,<br />
Дайте любити воїну!</p>
<p>Дайте любити, леліяти<br />
Пішому й славному вершнику —<br />
І по-земному мріяти,<br />
І по-небесному вершити.</p>
<p>Дайте упитися вродою<br />
Гордою та щасливою…<br />
Дихати хочу свободою,<br />
Сонцем хмеліти над нивою.</p>
<p><em>19.01.1974</em></p>

<div></div>