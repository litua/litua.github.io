<strong>Павло Мовчан – Явір на смерканні </strong>
<p>Прочанин печалі в осмерклому полі<br />
замисливсь про шлях та далеку мету:<br />
веретище струхло — рамена вже голі,<br />
і нічим прикрити свою наготу.<br />
Занозячи руки в повітря мовчальне,<br />
промацував сутінь: шукав опертя,<br />
щоб витримать чорної ночі навалля,<br />
аби зберегти хоч іскринку життя.<br />
Убогий, кривульчастий, весь сучкуватий,<br />
хотів би згорнутись у бруньку одну,<br />
аби не зліталась галич дзьобата,<br />
аби на гілляку суху катівну<br />
не вішали зашморг примари-татари,<br />
аби не ганялась бриньлива стріла<br />
за ним в цьому полі переступу й кари,<br />
де тільки й росте, що суха ковила…<br />
У пам’яті давній, у кільцях щорічних<br />
загорнуто без ліку дат та подій,<br />
забутих, веселих, кривавих, трагічних,<br />
рубцьованих, рваних, щербатих, двосічних —<br />
карби серцевинні: гніздо на гнізді…<br />
Метеликів стільки було, наче листя…<br />
І павич, і славич, і дрозд… соловей,<br />
пташок біля пташки — разками намиста<br />
висіли, а з горличок капав єлей…<br />
У затінку круглім, що рухавсь по колу,<br />
сиділо дванадцять звістовників дня,<br />
почержно угору підносили голос,<br />
щоб гнізда кругласті ще вище піднять.<br />
Дванадцять стовпів виростало щоночі,<br />
по черзі кричало дванадцять півнів,<br />
від страху губили хвости поторочі,<br />
в корі зоставались гребінки зубів…<br />
— Івасику! — кликала клепано-товсто<br />
облудна постава в спідниці до п’ят,<br />
і стовбур пиляла розлючено, гостро,<br />
щоб швидше забрати дрібних телесят.<br />
Та гуси завжди своєчасно літали,<br />
міцною була серцевина завжди.<br />
Чим ширшим був стовбур, тим більше металу<br />
вганялось у нього, мов сам він родивсь…<br />
Він простір ліпив, формував на всі боки,<br />
навпіл розтинав прямокутні вітри,<br />
корінням помірявши власну глибокість,<br />
вершечком високість смоктав із гори.<br />
Напився, намірявся, нахилитався<br />
і явором став, змандрувавши віки,<br />
спинився, замислився —пташка на птасі,<br />
і чорно лопочуть осмерклі листки…<br />
і видно на обрії вершників чорних,<br />
іде на аркані нетяга-козак…<br />
Він скрикнуть хотів, але сік, наче з горла,<br />
ударив зі стовбура — явір укляк…</p>

<div>




</div>

<p>***</p>

<div></div>