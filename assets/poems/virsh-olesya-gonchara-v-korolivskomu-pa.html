<strong>Олесь Гончар – В королівському палаці</strong>
<p>Бронзовий вершник<br />
й досі на плаці<br />
Конає з розірваними грудьми.<br />
Я знову у Буді. Я знов у палаці,<br />
Як давні знайомі, зустрілися ми.<br />
Лишилася фреска тут блідо-рожева<br />
На закуреній димом стіні.<br />
Чого ти всміхнулась,<br />
чужа королево,<br />
Що хочеш сказати мені?<br />
Чи, може, і справді<br />
впізнала мене ти,<br />
Згадавши, як в зали оці<br />
Влетів я, людина з другої планети,<br />
З гранатою у руці!<br />
Коли ми явились,<br />
нові й незборні,<br />
В розбомблене пекло твоїх палат.<br />
І хлопець в куфайці,<br />
вмостившись на троні,<br />
Чистив свій теплий іще автомат.</p>

<div>




</div>

<p><em>1945, Будапешт</em></p>

<div></div>