<strong>Павло Мовчан – “Птах, що дарує мені висоту…” </strong>
<p>Птах, що дарує мені висоту,<br />
пес, який вірить в мою доброту,<br />
дерево, щедре на зрілі плоди,<br />
в пальцях розімкнута ніжність води —<br />
всі ці ознаки моєї судьби<br />
(все від піщинки ув оці — до скелі),<br />
все пропливе, промайне каруселлю,<br />
тільки побачу, та тільки ж побачу,<br />
як безголосо хто-небудь плаче.</p>

<div>




</div>

<p>В білих долонях горе холоне,<br />
терен зростає з чистого лона,<br />
трухне усе, що не візьмеш у руки,<br />
голос січеться на здрібнені звуки —<br />
всі ці ознаки моєї розпуки<br />
(все від сльозини до чорної муки),<br />
все відпливе, відхолоне, відлине,<br />
світ почленований стане єдиним,<br />
тільки побачу, та тільки ж побачу<br />
всепоглинаючу радість дитячу.</p>
<p>***</p>

<div></div>