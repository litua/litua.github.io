<strong>Микола Руденко – Що сталося?..</strong>
<p>Що сталося? Чи Сонце другим боком<br />
Зненацька обернулось до людей?<br />
Вони на себе ніби ненароком<br />
Сьогодні подивились іншим оком,—<br />
Пробилось вільне слово із грудей.</p>

<div>




</div>

<p>Хто покрутив оту небесну прядку,<br />
Нитки з якої тягнуться до міст?..<br />
Словник той самий, та не в тім порядку<br />
Слова стоять,— немов на іншу грядку<br />
Зернятко впало і пішло у ріст.</p>
<p>А дехто,— ніби равлик із віконця,—<br />
Лякливо дивиться на все та всіх.<br />
Ті равлики сховались в оболонці<br />
І залишилися по той бік Сонця:<br />
Їм нас не видко, нам не видко їх.</p>
<p><em>1969</em></p>

<div></div>