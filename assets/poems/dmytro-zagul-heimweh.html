<strong>Дмитро Загул – HEIMWEH</strong>
<p>Десь до осель далеких,<br />
Аж за Дністер і Збруч,<br />
Летить наш тужний клекіт,<br />
Як журавлиний ключ,</p>
<p>Летить, як той трикутник,<br />
Над зеленню озер,<br />
До друзів незабутніх,<br />
До стомлених сестер.</p>
<p>До нас їх крик донісся,<br />
І зойк їх прилетів,<br />
Як невесела пісня<br />
Невільних наймитів.<br />
З-під панських оборогів,<br />
З просяклих кров’ю піль<br />
Несеться довгий стогін<br />
Про їх нестерпний біль.</p>
<p>Куди ж той сум подіти?<br />
До кого понести?<br />
Ми наймитів тих діти,<br />
Тих наймичок брати.</p>
<p>Як нам плачів не чути<br />
За сотні довгих миль,<br />
Коли просвердлив груди<br />
Різкий колючий біль?</p>

<div>




</div>

<p>Його ми й тут зібрали<br />
На вільному степу,<br />
Мов кулі й самопали<br />
На люту боротьбу.<br />
Брати мої в неволі,<br />
Батьки мої в ярмі,<br />
Ще бути там, на полі,<br />
Запеклій боротьбі!</p>
<p>Тоді-то принесем ми<br />
На гони панських нив –<br />
До тебе, люба земле,<br />
Свій переможний гнів.<br />
Розтрощим наші ярма,<br />
Розвієм зойк і біль;<br />
І зникне штик жандарма<br />
Із наших вільних піль.</p>
<p>До гір, до сіл далеких,<br />
До кинутих земель<br />
Нехай летить наш клекіт,<br />
Як вічний журавель.<br />
До друзів назабутніх,<br />
До стомлених сестер –<br />
Летить, мов ключ-трикутник, –<br />
За Прут і за Дністер.</p>
<p>ІЗ ЗБІРКИ “МОТИВИ”, HEIMWEH</p>

<div></div>