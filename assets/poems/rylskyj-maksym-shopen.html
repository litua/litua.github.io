Рильський Максим – Шопен<p>Шопена вальс… Ну хто не грав його<br />
І хто не слухав? На чиїх устах<br />
Не виникала усмішка примхлива,<br />
В чиїх очах не заблищала іскра<br />
Напівкохання чи напівжурби<br />
Від звуків тих кокетно-своєвільних,<br />
Сумних, як вечір золотого дня,<br />
Жагучих, як нескінчеиий цілунок?</p>
<p>Шопена вальс, пробреньканий невміло<br />
На піаніно, що, мовляв поет,<br />
У неладі “достигло идеала”,<br />
О! даль яку він срібну відслонив<br />
Мені в цей час вечірньої утоми,<br />
Коли шукає злагідніле серце<br />
Ласкавих ліній і негострих фарб,<br />
А десь ховає і жагу, і пристрасть,<br />
І мрію, й силу, як земля ховає<br />
Непереборні парості трави…</p>
<p>В сніги, у сиву сніжну невідомість,<br />
Мережані, оздобні линуть сани,<br />
І в них, як сонце, блиснув із-під вій<br />
Лукавий чи журливий — хто вгадає? —<br />
Гарячий чи холодний-хто, збагне ?-<br />
Останній, може, може, перший усміх.<br />
Це щастя! Щастя! Руки простягаю<br />
Б’є сніг із-під холодних копитів,<br />
Метнулось гайвороння край дороги</p>

<div>




</div>

<p>I простяглась пустиня навкруги.<br />
Сідлать коня! Гей, у погоню швидше І<br />
Це щастя! Щастя! — Я приліг до гриви,<br />
Я втис у теплі боки остроги —<br />
І знову бачу .те лице, що ледве<br />
Із хутра виглядає… Що мені?<br />
Невже то сльози на її очах?<br />
То сльози радості — хто теє скаже?<br />
То сльози смутку-хто те розгада?</p>
<p>А вечір палить вікна незнайомі,<br />
А синя хмара жаром пройнялася,<br />
А синій ліс просвічує огнем,<br />
А вітер віти клонить і співає<br />
Мені в ушах… Це щастя! Це любов!<br />
Це безнадія ! Пане Фредеріку,</p>
<p>Я знаю, що ні вітру, ні саней,<br />
Ані коня немає в вашім вальсі,<br />
Що все це — тільки вигадка моя<br />
Проте… Нехай вам Польща , чи Жорж Занд<br />
Коханки дві, однаково жорстокі! —<br />
Навіяли той ніжний вихор звуків,-<br />
Ну й що ж по тому? А сьогодні я<br />
Люблю свій сон і вас люблю за нього,<br />
Примхливий худорлявий музиканте…</p>
<p>1934 p.</p>
<p>автор: <strong><a href="http://onlyart.org.ua/?page_id=7156">Рильський Максим</a></strong></p>

<div></div>