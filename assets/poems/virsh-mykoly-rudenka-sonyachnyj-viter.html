<strong>Микола Руденко – Сонячний вітер</strong>
<p><em>Сонце постійно випромінює в кос­мічний простір </em><br />
<em>усті потоки атом­них часток, їхній рух називається </em><br />
<em>сонячним вітром. </em><br />
<em>(Iз підручника)</em></p>
<p>Ой ти, Земле, нещасна матінко,<br />
Як нам зимно в німому затінку<br />
Від штиків за дротами колючими<br />
Та від мертвих дерев попід кручами!</p>
<p>А за хмарами — десь понад нами —<br />
Лине, лине сонячний вітер.<br />
Снять сузір’я космічними снами,<br />
Розгортаються письменами —<br />
Чуєш клич полум’яних літер?..</p>
<p>Ми писання того не бачимо —<br />
В метушні живемо незрячими,<br />
Мов руді мураші поміж травами…<br />
Мудре Сонце, хлюпни загравами!</p>

<div>




</div>

<p>Враз полярне сяйво заграло<br />
У крилі променевого вітру.<br />
Воскресає те, що вмирало,—<br />
Дон Кіхот підіймає забрало,<br />
А Ван-Гог відмиває палітру.</p>
<p>Не дзвеніть на шляхах кайданами,<br />
Не кричіть голосами п’яними —<br />
Під берізкою чи тополею<br />
Порадійте святою волею.</p>
<p>Досить крові та штурмів навальних, —<br />
Гляньте: сонцем наповнились віти.<br />
Встань, народе, відкинь сповивальннк:<br />
Йде визвольник і годувальник —<br />
Дух космічний, сонячний вітер!</p>
<p>Ти вже, маляре, не за дротиною —<br />
Намалюй нам сонце дитиною,<br />
Грізне небо не спрута щупальцями —<br />
Намалюй материнськими пальцями.</p>
<p>Вітер сонячний радо зустріне<br />
Той, хто душу, мов шибку, витер.<br />
Не схиляйте тремтячі коліна —<br />
Із граблями під скиртою сіна<br />
Пийте, люди, сонячний вітер!</p>
<p><em>07.02.1974</em></p>

<div></div>