<strong>Руданський Степан – Світить місяць серед неба…</strong>
<p>Світить місяць серед неба,<br />
Зіроньки кругом,<br />
І всі люди сном заснули,<br />
Опівнічним сном!..</p>
<p>Один я лиш не дрімаю,<br />
Край вікна стою;<br />
І тобі, дівча, співаю<br />
Про тугу свою!..</p>
<p>Чи спиш, мила, чи дрімаєш?<br />
Любка, пробудись!<br />
Пробудися і в віконце<br />
Виглянь-подивись!..</p>

<div>




</div>

<p>Най погляну на ті личка,<br />
Що палахкотять,<br />
На ті очі, чорні очі,<br />
Що вогнем горять!..</p>
<p>Виглянь, мила, як дрімаєш,<br />
Най я подивлюсь,<br />
Подивлюсь на білі груди,<br />
К серцю пригорнусь!..</p>
<p>Пригорнуся, обів’юся,<br />
Правду спом’яну…<br />
І без туги і без жалю<br />
Вічним сном засну.</p>

<div></div>