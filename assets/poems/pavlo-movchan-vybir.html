<strong>Павло Мовчан – Вибір </strong>
<p>Ой світе, світоньку, чи ти мені наснився,<br />
а чи судився літнім, як бджолі?<br />
Я лугом брів і щедро заросився,<br />
на рукаві пилок, як на крилі…<br />
І голос супроводжував гудючий:<br />
«Куди ти, чоловіченьку минучий,<br />
куди ти йдеш, пошукуєш чого?<br />
Куди несеш у рукаві вогонь?<br />
Куди ти йдеш — попереду ж зима,<br />
вона ж до кістки все живе пройма,<br />
тебе розколе аж до серцевини<br />
сталевим лезом гострої крижини….—<br />
І тріщину повздовжню я відчув,<br />
коли у холодку було заснув…<br />
Прокинувся, дивлюсь — вогню немає,<br />
він п’ятикрило в небо відлітає…<br />
І плоть моя була, як деревина,<br />
і тріщина, мов риска з-під вуглини,<br />
ділила гострим болем пополам:<br />
ось тут зима, а літо — ген аж там…<br />
Хотів я риску змити — не змивалась,<br />
діливсь від дотикання кожен палець,<br />
вода ділилась і земля — навпіл:<br />
оце для снігу, а оте — для бджіл…<br />
І пам’ять, ніби череп, розкололась,<br />
і долинав роздвоєний вже голос:<br />
— Чого спинився, далі не мандруєш?<br />
Рояться бджоли — ти хіба не чуєш?</p>

<div>




</div>

<p>***</p>

<div></div>