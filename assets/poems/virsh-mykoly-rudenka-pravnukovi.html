<strong>Микола Руденко – Правнукові</strong>
<p>Правнуче мій! Ти один з юнаків<br />
Тих, за яких ми в боях помирали.<br />
Вийди до мене з майбутніх віків —<br />
Вийди, піднявши космічне забрало.</p>
<p>Все ми спалили заради мети —<br />
Все, що лишилось від світу старого.<br />
Бога відкинули — богом став ти.<br />
В тебе ми вірили гордо і строго.</p>
<p>Вірили так, що спікались вуста.<br />
Гуснула кров під рубцями старими.<br />
Вірили так, як в Ісуса Христа<br />
Ті, що вмирали в далекому Римі.</p>
<p>Хто ж ти такий? Чи не марна була<br />
Наша рвучка, самовіддана спроба?<br />
Над крутизною твойого чола<br />
Встала Свобода чи Каїна злоба?</p>

<div>




</div>

<p>Завжди чи ні слугувала в бою<br />
Сонячна істина нашому оку?<br />
Чи не заклали у віру свою<br />
Ми непоправну помилку жорстоку?..</p>
<p>Серце говорить мені: вибирай —<br />
Правда чи знову лукавства тенета.<br />
Кажуть, по той бік століття не рай, —<br />
Кажуть, загине старенька планета.</p>
<p>Хай це наївно, та світить мені<br />
Непереможна дідівська наука:<br />
Як це загине, коли навесні<br />
Прийде на неї онук чи онука?..</p>
<p>В травах і квітах, в гудінні бджоли<br />
Є наша кров — наше зоряне мито.<br />
Правнуче! Знай, що ми чесно жили,<br />
Та чи зуміли безчестя зломити?..</p>

<div></div>