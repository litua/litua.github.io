Юрій Андрухович – Похвала сьомому трамваєві<p>Сьомий номер їде в бік Личакова,<br />
проз Петра й Павла до кладовища.<br />
Ти яснієш, мов корона макова,<br />
і на мене світить зірка віща.</p>
<p>Антикварне рейками вистукує<br />
у заметах білих, як у плесах,<br />
сьомий наш притулок на колесах,<br />
і замерзле слово стало мукою.</p>
<p>Попри піших з пізніми собаками<br />
опівнічне котимось окремо,<br />
потойбічні лампи, наче бакени,<br />
ми холодні вікна вперто тремо,</p>

<div>




</div>

<p>ніби щось одне удвох побачити<br />
хочемо й не встигнемо сьогодні:<br />
сніг іде, щонайбіліші башти,<br />
шкіряна гармоніка вагонів…</p>
<p>І немов над коліями долі я<br />
б’юсь чолом. Невчасна й непозбутня!<br />
Два життя, розімкнутих, мов колія,<br />
і лютнева ніч, як темна лютня.</p>
<p>Може, й не від того, що погойдує,<br />
на кінцевій стане трохи гірко:<br />
щось велике діється з погодою.<br />
Сходимо на землю, пасажирко…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>