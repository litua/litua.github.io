<strong>Дмитро Загул – “На покоси…”</strong>
<p>На покоси<br />
Впали роси,<br />
Гейби перли,<br />
Заясніли,<br />
Затремтіли<br />
І завмерли…<br />
Сходить сонце<br />
Із-за гаю,<br />
На покоси<br />
Посилає<br />
Ясні лучі,<br />
На росинки –<br />
Крапелинки<br />
Ті дрижучі…<br />
І цілує їх,<br />
І гріє,<br />
І голубить…<br />
Чи ж воно не розуміє,<br />
Що лучами,<br />
Як мечами,<br />
Їх загубить?<br />
І розбилися росинки<br />
Білим димом…<br />
Не дивилось сонце ясне,<br />
Як краса перлова гасне,<br />
Плило мило…</p>

<div>




</div>

<p>ІЗ РАННІХ ПОЕЗІЙ, З ЦИКЛУ “ХВИЛІ КОХАННЯ”</p>

<div></div>