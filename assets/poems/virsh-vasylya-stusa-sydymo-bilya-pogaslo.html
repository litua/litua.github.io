<strong>Василь Стус – Сидимо біля погаслого вогнища…</strong>
<p>Сидимо біля погаслого вогнища,<br />
перетрушуємо в долонях попіл,<br />
розтираємо витухлі геть вуглини:<br />
а що як зажевріє раптом жар?<br />
Тут темно і темно там і ще далі темно,<br />
але жар ніби жевріє.<br />
Ось він! задумано каже друг,<br />
очі його туманіють страхом.<br />
Бачу, відказую скорбно другові,<br />
придивляючись до нічних світлячків.<br />
Сидимо біля погаслого вогнища —<br />
століття, друге, третє,<br />
жар не стухає, не гасне.<br />
Такщо друг, коли невіра його нестерпна,<br />
називає купину вічним вогнем<br />
і просить сірника,<br />
щоб запалити цигарку.</p>

<div></div>