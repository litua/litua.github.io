<strong>Степан Руданський – Піп на ярмарку</strong>
<p>Шиє собі по ярмарку<br />
Молодчина жвавий,<br />
Підглядає, що в батюшки<br />
Гроші у халяві.</p>
<p>Та і гроші ж то хороші —<br />
Самії дукати.<br />
«Будь що буде, — промовляє, —<br />
А треба дістати…»</p>
<p>Сюда-туда повернувся —<br />
Вже й видумав штуку,<br />
Підступає до батюшки —<br />
Цмок його у руку.</p>
<p>«Батюшечко,— став казати,—<br />
Вчиніть мою волю!..<br />
Потрудіться на часочок<br />
До краму зо мною.</p>

<div>




</div>

<p>Я — най богу невимовно —<br />
Ризи вибираю,<br />
Та сам бачу, що ні міри,<br />
Ні пуття не знаю…»</p>
<p>Пішов батюшка до краму,<br />
Ризи вибирає;<br />
Вибрав самі щонайкращі,<br />
На себе вбирає.</p>
<p>А той присів коло нього,<br />
Ніби поправляє,<br />
А тут тілько від калитки<br />
Ремінці збирає.</p>
<p>Шарп калитку — та у ноги…<br />
Піп до нього хоче,<br />
А купець його за ризи:<br />
«Пагади, панотче!»</p>
<p>Заким отець повернувся,<br />
З себе ризи скинув —<br />
Молодчина з його грішми<br />
Десь, як вітер, згинув.</p>

<div></div>