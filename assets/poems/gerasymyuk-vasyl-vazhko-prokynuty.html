<strong>Герасим’юк Василь – Важко прокинутись і піти…</strong>
<p>Важко прокинутись і піти<br />
в ранок похмурий.<br />
“Де мій коханий?” – питала ти<br />
сторожа мурів.</p>
<p>Вічна сторожа, звісно, не спить.<br />
Погляд відводить.<br />
Мовчки відводить погляд століть.<br />
Гордо відходить.</p>
<p>Важко далі в чорному йти<br />
тілі і віці.<br />
“Де мій коханий?” – питала ти<br />
слуг кам’яниці.</p>

<div>




</div>

<p>Слуги не знають, та не мовчать,<br />
древні й затяті.<br />
“Ми б віддали обмить, поховать.<br />
Ми не зі знаті”.</p>
<p>Сторож не скаже, служка не зна.<br />
Перед порогом<br />
ти озирнулась: подобизна<br />
духа святого.</p>
<p>Важко розгледіть ранішній лик.<br />
Страшно ступити.<br />
“Ще не заходь, – сказав чоловік<br />
голосом битим, –</p>
<p>ти не шукала право забуть,<br />
ти ще не зможеш.<br />
Тут або служать, або стережуть.<br />
Ділять по-своєму білу грудь<br />
слуги й сторожа”.</p>

<div></div>