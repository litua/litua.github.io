<strong>Павло Мовчан – “У попелі білім, в руйновищах білого царства…” </strong>
<p>У попелі білім, в руйновищах білого царства,<br />
немов погорільці, дерева зчорнілі стоять,<br />
і п’яний іде, по черзі вітається: «Здрастє», —<br />
частуючи щедро книшами дерева підряд.<br />
Він дійде до хати, якої давно не існує,<br />
і знайде у попелі синій гартований ніж,<br />
і сині вудела, які позостались від збруї,<br />
вогнем пожолоблений згаслий леміш.<br />
І, взявши вуглинку, повітря, мов шибку, позначить;<br />
і видиха з парою голос пригаслий на скло,<br />
і видавить ліктем отвердле повітря гаряче,<br />
аби долетіло до мене звертання: «Павло!».<br />
І я стрепенувся, віддалений віком від нього,<br />
розплющивши очі, побачу ранкове вікно:<br />
хитається штора не знати чому і від чого,<br />
і світло лежить на долівці, немов полотно.<br />
Е, ні, не наснилось… Неначе отрута,<br />
закапалось ймення у вуха крізь сон,<br />
і власне життя вже здавалось почутим,<br />
і тиша була, як тугий виногрон…<br />
Чому ж я тремчу перед смугою світла,<br />
і штору рухливу відсунуть боюсь,<br />
мов протяг холодний, що дме з того світу,<br />
ввійшов був у тебе і кров’ю загуск…<br />
І світло спинилось в дорозі до тебе:<br />
бліде, полотняне — на клапті хоч ріж,<br />
і сонце застряло у попелі неба,<br />
як в пам’яті сонній: війна і леміш…</p>

<div>




</div>

<p>***</p>

<div></div>