<strong>Іван Франко – «Мій раю зелений…»</strong>
<p>Мій раю зелений,<br />
Мир-зіллям маєний,<br />
Стелися круг мене<br />
В далекую даль!<br />
Пречудний спокою,<br />
Витай надо мною.<br />
Святою рукою<br />
Прогонюй мій жаль!<br />
Як сонечко сяє!<br />
Як вільно гуляє<br />
По вільному краї<br />
Мій погляд кругом!<br />
Луги за ланами,<br />
Село між садами<br />
І мир між хатками,<br />
Спокій над селом.<br />
А люди щасливі,<br />
Брати мов зичливі,<br />
На прадідній ниві<br />
Працюють поспів…<br />
І пісня лунає<br />
Від краю до краю:<br />
Тут пана немає,<br />
Немає й рабів!<br />
О краю мій, світе!<br />
Щоб раз тебе вздріти,<br />
Я рад був терпіти<br />
Весь вік у ярмі.<br />
А днесь тя щоднини<br />
З утіхов дитини<br />
Видаю, єдиний,<br />
У снах, у тюрмі.</p>

<div>




</div>

<p>14 марта 1880</p>

<div></div>