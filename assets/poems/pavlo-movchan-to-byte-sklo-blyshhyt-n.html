<strong>Павло Мовчан – “То бите скло блищить на вербах, медом митих…” </strong>
<p>То бите скло блищить на вербах, медом митих,<br />
і намистини світла стікають з павутин.<br />
Не все ще, ні, не все тобою пережито:<br />
зостались довгі ночі й полотна куцих днин.<br />
Прожитого ж нема… Зосталось стільки всього:<br />
налощені листки, вузласті реп’яхи.<br />
Притоптаний спориш, і тіні корчуваті,<br />
і читані шляхи, й забутий небосхил…<br />
Зостався деревій підсвічувати сутінь,<br />
зосталися на згадку від шелесту пеньки,<br />
зосталися тобі всі спогади майбутні,<br />
і жменя теплих днів, і… не твої віки…<br />
Зостанеться ж… Нехай… Усе, що колись буде:<br />
останній судний день та вічне забуття.<br />
Верховний рішенець небесного вже суду,<br />
зостанеться позаду усе твоє життя…<br />
А нині, Боже мій, всього ще так багато,<br />
тобі надмірний навіть і запах полину…<br />
Світ в очі прибува, щоб його хутко втратить,<br />
широку маєш душу, та пам’ять затісну…<br />
Ти в неї все ховав, та що, скажи, зосталось? —<br />
від літа ні росинки, ні пороху з шляхів.<br />
А до душі усе навіки присмокталось —<br />
і зблиски павутин, і губи реп’яхів…<br />
Хіба ж вона злетить, як лист, прибита пилом, —<br />
застрянувши, засохне в тенетах павутин.<br />
І відриваю з кров’ю я реп’яхи щосили,<br />
та в серці зостається один, один, один…</p>

<div>




</div>

<p>***</p>

<div></div>