<strong>Тарас Шевченко – Полякам</strong>
<p>Ще як були ми козаками,<br />
А унії не чуть було,<br />
Отам-то весело жилось!<br />
Братались з вольними ляхами,<br />
Пишались вольними степами,<br />
В садах кохалися, цвіли,<br />
Неначе лілії, дівчата.<br />
Пишалася синами мати,<br />
Синами вольними… Росли,<br />
Росли сини і веселили<br />
Старії скорбнії літа…<br />
Аж поки іменем Христа<br />
Прийшли ксьондзи і запалили<br />
Наш тихий рай. І розлили<br />
Широке море сльоз і крові,<br />
А сирот іменем Христовим<br />
Замордували, розп’яли.<br />
Поникли голови козачі,<br />
Неначе стоптана трава.<br />
Украйна плаче, стогне-плаче!<br />
За головою голова<br />
Додолу пада. Кат лютує,<br />
А ксьондз скаженим язиком<br />
Кричить: “Te deum! алілуя!..”</p>

<div>




</div>

<p>Отак-то, ляше, друже, брате!<br />
Неситії ксьондзи, магнати<br />
Нас порізнили, розвели,<br />
А ми б і досі так жили.<br />
Подай же руку козакові<br />
І серце чистеє подай!<br />
І знову іменем Христовим<br />
Ми оновим наш тихий рай.</p>
<p><em>[Після 22 червня 1847, Орська кріпость — 1850, Оренбург]</em></p>

<div></div>