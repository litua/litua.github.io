<strong>Герасим’юк Василь – Він прибіжить…</strong>
<p><em>Мирославові Небелюкові</em></p>
<p>Він прибіжить.<br />
Він буде коло хати<br />
на чомусь грати, чимось цоркотати.<br />
І ти всміхнешся, вискочиш надвір:</p>

<div>




</div>

<p>— Здоров, музико! Чий ти будеш, хлопче?<br />
А він мовчить — вій грає, вій цоркоче —<br />
цей перкалаб малий притік із гір.</p>
<p>І ти стоїш. А що робити маєш?<br />
Все забуваєш. Сльози витираєш.<br />
І просиш: грай чи хоч би цоркоти!<br />
А він — як схоче, цей малий хлопчина.<br />
Одна на всіх на ньому сардачина,<br />
яку ніхто не може одягти.</p>

<div></div>