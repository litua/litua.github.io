<strong>Дмитро Загул – На селі</strong>
<p>І<br />
Лежать покошені, порожні<br />
Поля безлюдні вдалині, –<br />
Ховаю погляди тривожні,<br />
Бо тут невесело мені.</p>
<p>Бо думку давить і стискає<br />
Вороже небо в вишині,<br />
А в грудях тане щось і тає,<br />
Мов грудка воску на вогні.</p>
<p>ІІ<br />
Такі ж убогі ви і прості,<br />
Сумні, покошені поля!<br />
Чого ж до вас прибула в гості<br />
Душа зажурена моя?</p>
<p>Давно вже ниточка порвалась<br />
Та, що єднала нас колись,<br />
І гуркіт міст, і крик, і галас<br />
В мою мелодію впились.</p>
<p>Мені чужий ваш дикий спокій,<br />
Безмежна просторінь – чужа, –<br />
Бо покохав я вир глибокий,<br />
Де тоне камінцем душа.</p>
<p>Бо на дахах і щоглах міста<br />
Я серце розіп’яв своє,<br />
А ваша ніч – нудьга зловісна –<br />
Мені заснути не дає.</p>
<p>Якесь шемрання невиразне<br />
З села до серця доліта…<br />
Щодня, як заграва погасне,<br />
Я – безпритульний сирота.</p>
<p>ІІІ<br />
Яка глибока тиша скрізь!<br />
Не шелестить достигле поле;<br />
На свіжозрошений покіс<br />
Летять метелики і бджоли.</p>

<div>




</div>

<p>Єдиний невідомий птах<br />
Вгорі крилом повітря крає,<br />
Мій погляд блудить по степах,<br />
І думка губиться в безкраї.</p>
<p>А лінь повільна наляга<br />
На всіх, на все, мов сон глибокий,<br />
Давно відвик я від села,<br />
Чужий мені цей дикий спокій.</p>
<p>Бо ні трамвай, ані авто<br />
Повітря рухом не сколише.<br />
І не зворушить тут ніхто<br />
Лінивої, глухох тиші.</p>
<p>Хіба рогатий чорний жук<br />
Крильцем торкнеться до бадилля, –<br />
Тоді глухий і низький звук<br />
Згадає шум автомобіля.</p>
<p>Глухої ж ночі надворі<br />
Згадаю світло електричне,<br />
Коли завітять ліхтарі<br />
Гнилі тваринки фосфоричні.</p>
<p>Дивлюсь на довгий, голий шлях –<br />
Куди ж то тягнеться він далі?<br />
Коли б Вергілій у руках,<br />
Читав би римські пасторалі.</p>
<p>Такий нестерпний довгий нуд!<br />
Куди подітись од безділля?<br />
Пішов би по книжки в сельбуд, –<br />
Та ба! Сьогодні не неділя.</p>
<p>ІЗ ЗБІРКИ “МОТИВИ”, НА ВІДПОЧИНКУ. 1926.</p>

<div></div>