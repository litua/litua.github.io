<strong>Павло Тичина – О панно Інно</strong>
<p>О панно Інно, панно Інно!<br />
Я сам. Вікно. Сніги…<br />
Сестру я Вашу так любив —<br />
Дитинно, злотоцінно.<br />
Любив? Давно. Цвіли луги…<br />
О панно Інно, панно Інно,<br />
Любові усміх квітне раз — ще й тлінно.<br />
Сніги, сніги, сніги…</p>

<div>




</div>

<p>Я Ваші очі пам’ятаю,<br />
Як музику, як спів.<br />
Зимовий вечір. Тиша. Ми.<br />
Я Вам чужий — я знаю.<br />
А хтось кричить: ти рідну стрів!<br />
І раптом — небо… шепіт гаю…<br />
О ні, то очі Ваші. Я ридаю.<br />
Сестра чи Ви? Любив…</p>
<p><a href="http://onlyart.org.ua/?page_id=28587"><strong>аналіз вірша Павла Тичини “О панно Інно”</strong></a></p>

<div></div>