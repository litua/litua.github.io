<strong>Павло Мовчан – “В тобі освячений, сполучений любов’ю…” </strong>
<p>В тобі освячений, сполучений любов’ю,<br />
та ще продовжений іменням, тихослов’ям…<br />
Щока в щоку — глибокі дзеркала,<br />
поміж якими сонечко пала…<br />
Не розімкнути волокнистий час,<br />
який помноживсь на любов до нас.<br />
І простору пругкому під руками<br />
ставати необхідно тільки нами.<br />
Стужавіти йому на жмуток вати,<br />
нам шовк блакитний легко видихати<br />
і сповивать, мов кокон, в сповиток<br />
букет весняних голосних квіток.</p>

<div>




</div>

<p>***</p>

<div></div>