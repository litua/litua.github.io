<strong>Іван Світличний – Випадковий сонет</strong>
<p>Я – випадок. Я із закону випав<br />
І впав у винятковість, як у сон.<br />
Але не любить винятків закон.<br />
Хоча – хіба це вибрик? виклик? випад?</p>
<p>І все ж я, випаденець, під замком<br />
Сиджу собі, некондиційний виплід,<br />
Складаю іспит на циганський випіт<br />
(Колись би вже….. корова язиком).</p>

<div>




</div>

<p>Бо що як всі захочуть випадати?<br />
Хто зможе випадущім раду дати?<br />
Ніхто. Ніде. Ніколи. Далебі!</p>
<p>Невесело величині зникомій<br />
У світі строгих регул і законів.<br />
І все ж я – випадок. Сам по собі.</p>

<div></div>