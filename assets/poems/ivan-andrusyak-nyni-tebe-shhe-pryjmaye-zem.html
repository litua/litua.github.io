Іван Андрусяк – нині тебе ще приймає земля…<p>нині тебе ще приймає земля<br />
нині ще піт на подушках не вистиг<br />
ми поспішаєм на бал з корабля<br />
подарувати труну з аметистом</p>
<p>хай то не перстень а тільки труна<br />
хай завелика але ж бо навіки<br />
зовсім не шкода коштовного нам<br />
каменя котрий прикрашує віко</p>
<p>пляшечку бренді розлиєш на трьох<br />
тихо поставиш на стіл бутерброди<br />
грайте музики бо свідок нам бог<br />
той що народжений в хліві навпроти</p>

<div>




</div>

<p>двері печатьми замкнеш сімома<br />
бал розпочався скінчилися жарти<br />
ти роздягнешся і ляжеш сама<br />
голій в труні так незвично лежати</p>
<p>півні запіяли перехрестись<br />
танці почнуться уже із хароном<br />
зблисне прощально сумний аметист<br />
там де пашіло розпечене лоно</p>
<p>і за хвилину розтане труна<br />
ніби сльоза що загублена потай<br />
плаче за спинами той сатана<br />
що народився у хліві навпроти</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>