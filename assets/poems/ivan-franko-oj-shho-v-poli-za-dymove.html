<strong>Іван Франко – «Ой, що в полі за димове?..»</strong>
<p>Ой, що в полі за димове?<br />
Чи то вірли крильми б’ються?<br />
Ні, то Доля грядки копле,<br />
Красу садить, розум сіє,<br />
Примовляє, приспівує:<br />
«Сходи, красо, до схід сонця,<br />
Ти, розуме, – спозаранку!<br />
Рости, красо, до пояса,<br />
Ти, розуме, вище мене!<br />
Іди, красо, поміж люди,<br />
Ти, розуме, громадами!<br />
Не дайсь, красо, тому взяти,<br />
Хто ти хоче світ зв’язати;<br />
Не дайсь, красо, тому в руки,<br />
Хто тя хоче в пута вкути!<br />
А як впадеш у неволю,<br />
То розплинься слізоньками,<br />
То засохни без розплоду!<br />
Ти, розуме-бистроуме,<br />
Порви пута віковії,<br />
Що скували думку людську!<br />
Двигни з пітьми люд робучий,<br />
Двигни з пітьми – та до мене!<br />
Розхитай в нім ясні думи,<br />
Розрости бажання волі,<br />
Виплекай братерську згоду,<br />
Поєднай велику силу,<br />
Щоби разом, дружно стала,<br />
Щастя, волі добувала!»</p>

<div>




</div>

<p>23 іюня 1880</p>

<div></div>