<strong>Павло Мовчан – “Сосновий шум, дрімливий, колихливий…” </strong>
<p><em>А я у гай ходила…</em><br />
<em> П. Тичина</em></p>

<div>




</div>

<p>Сосновий шум, дрімливий, колихливий,<br />
мов запевняв: хто слуха, той щасливий,<br />
бо нуриться свідомість у глибінь,<br />
де, мов листок, торішня плава тінь,<br />
зозулею забута в перельоті,<br />
і пахне м’ята забуттям в дрімоті.<br />
Але крізь шум просочувався дзвін…<br />
Він колами низавсь з усіх сторін<br />
і, визволивши серце з окуття,<br />
нагадував про страдницьке життя.<br />
Очима скинув — луг аж золотіє.<br />
Вода кипить від нересту: п’яніє<br />
істота кожна, розпаливши плоть,<br />
оспівує від захвату, як вміє,<br />
життя своє, багате від щедрот.<br />
Та, зваблений тим чаром весняним,<br />
веселий серцем, поглядом сумним,<br />
замість гілок побачив я сучки<br />
і списся очерету вздовж ріки.<br />
А ще побачив те, чого й нема,<br />
мов прочинився день, і крадькома<br />
з-поза чого, з-поза віків минулих<br />
хтось визирнув і голосом зозулі<br />
гукнув мене і доточив «лю-бов»,<br />
і мовби щось згадав я, але знов<br />
налинув шелест, на гілля наліг,<br />
аби нічого я згадать не міг…<br />
Шум шепелявий, капливо живиці…<br />
Весь час здригаюсь, через те й не спиться,<br />
мов по зозулі сіло на сучку,<br />
і як здрімну, то будять все: ку-ку!</p>
<p>***</p>

<div></div>