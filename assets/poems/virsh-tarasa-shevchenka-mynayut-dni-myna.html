<strong>Тарас Шевченко – Минають дні, минають ночі</strong>
<p>Минають дні, минають ночі,<br />
Минає літо, шелестить<br />
Пожовкле листя, гаснуть очі,<br />
Заснули думи, серце спить,<br />
І все заснуло, і не знаю,<br />
Чи я живу, чи доживаю,<br />
Чи так по світу волочусь,<br />
Бо вже не плачу й не сміюсь…</p>

<div>




</div>

<p>Доле, де ти! Доле, де ти?<br />
Нема ніякої,<br />
Коли доброї жаль, боже,<br />
То дай злої, злої!<br />
Не дай спати ходячому,<br />
Серцем замирати<br />
І гнилою колодою<br />
По світу валятись.<br />
А дай жити, серцем жити<br />
І людей любити,<br />
А коли ні… то проклинать<br />
І світ запалити!<br />
Страшно впасти у кайдани,<br />
Умирать в неволі,<br />
А ще гірше – спати, спати<br />
І спати на волі,<br />
І заснути навік-віки,<br />
І сліду не кинуть<br />
Ніякого, однаково,<br />
Чи жив, чи загинув!<br />
Доле, де ти, доле, де ти?<br />
Нема ніякої!<br />
Коли доброї жаль, боже,<br />
То дай злої! злої!</p>
<p><em>21 декабря 1845, </em><br />
<em>Вьюнища</em></p>

<div></div>