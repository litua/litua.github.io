<strong>Богдан Лепкий – Осінній, сірий день…</strong>
<p>Осінній, сірий день. Над лісом крячуть круки<br />
І вітер у корчах дивними голосами<br />
За літом плаче. З зимна терпнуть руки,<br />
Сміх, радість і життя мадрують ген світами.</p>

<div>




</div>

<p>В такий осінній день як добре мати друга!<br />
З ним про весну, про літо говорити.<br />
Не так нудна була б осіння туга,<br />
І не було б так скучно в світі жити!</p>
<p>В такий осінній день була би ти для мене,<br />
Як у темниці квітці сонце ясне.<br />
Та що робить!.. Йде верем’я студене,<br />
А моє сонце в хмарах тоне, гасне.</p>
<p><em>1901</em></p>

<div></div>