<strong>Микола Руденко – Як тільки наповниться серце журбою…</strong>
<p>Як тільки наповниться серце журбою<br />
І ляжуть на душу погрозливі тіні —<br />
Я знов уявлю, що стою під вербою<br />
В селі на моїй Україні.</p>
<p>Так яблука пахнуть, рум’яні ранети;<br />
Так любо звучить не спотворене слово!<br />
Із досвіду знаю: обійдеш планету,<br />
А серце сюди приведе тебе знову.</p>

<div>




</div>

<p>Чи в кольорі неба, чи, може, у травах<br />
Є щось невимовно моє, неповторне.<br />
Чи, мо’, твою душу в вечірніх загравах<br />
Душа твоїх предків незримо пригорне?..</p>
<p>Ми часом шукаємо щастя легкого,<br />
А потім зітхаємо гірко і сумно:<br />
У світі лишилось багато такого,<br />
До чого ми ставились надто бездумно.</p>
<p>О лихо, що неньці на голову впало!<br />
О скрута, якої повік не забути!..<br />
Молитись і плакати — це ще замало:<br />
Синів треба вчити<br />
Вкраїнцями бути.</p>
<p><em>08.01.1980</em></p>

<div></div>