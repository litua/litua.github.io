<strong>Сингаївський Микола – Здаля і зблизька</strong>
<p>Здаля і зблизька дивляться сини<br />
І пильно стежать все таки за нами.<br />
Не все на віру</p>
<p><em>в нас беруть вони,</em></p>
<p>Не завжди вдовольняються словами.</p>
<p>Красивих слів наслухались давно,<br />
Що у житті були чомусь несправжні.<br />
Зачахло, в землю кинуте, зерно,<br />
І кривдою дитячі душі вражені.</p>

<div>




</div>

<p>Вони батьків осудять мовчкома,<br />
І зненавидять їх за лицемірство.<br />
Та жаль, що вкриє лживості пітьма<br />
Те серце, що світилось променисто.</p>
<p>Що не змогли його ми вберегти,<br />
Лише зневірою занапастили.<br />
Не давши змалку й крихти доброти,<br />
Мов сіромаху, в дикий світ пустили.</p>
<p>Здавалось, не з моєї це вини,<br />
Та щось пече мене щодня, щоночі…<br />
Не забуваймо, що ростуть сини,<br />
І треба чесно їм дивитись в очі.</p>

<div></div>