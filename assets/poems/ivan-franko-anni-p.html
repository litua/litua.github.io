<strong>Іван Франко – Анні П.</strong>
<p>Дівчина встала рано-рано:<br />
«Піду я в поле, мамо, мамо!<br />
Піду я в поле до роботи,<br />
Золоту пшениченьку полоти.<br />
Годі сидіти дома тута:<br />
Глушить пшеницю хопта люта;<br />
Бур’ян буяє рісно-рісно,<br />
За ним пшениці тісно-тісно;<br />
Повій плететься геть на диво,<br />
Хилить пшеницю криво-криво».<br />
«Рано ще в поле, доню, доню,<br />
Зимнії роси в полю, в полю!<br />
Зимнії роси, зціпнуть ноги,<br />
Будяччям вкриті перелоги!»<br />
«Та доки ж, мамо, ждати, ждати?<br />
Не сходить сонце, не видати!<br />
Зимнії роси що ж удіють?<br />
Та вони хопту гріють, гріють.<br />
А пок зійти ще сонце мусить,<br />
Хопта пшеницю здусить, здусить».<br />
«Ей, доню, доню, бач, з півночі<br />
Чорная хмара валом точить,<br />
Чорная хмара, буйна злива –<br />
Що ж зробиш в полі, нещаслива?»<br />
«Я не боюся хмари-зливи!<br />
Що мені вітер той бурхливий?<br />
Я про ті тучі сміло-сміло<br />
Буду робити чесне діло.<br />
Нехай і повінь валом бухне,<br />
Моя відвага не потухне,<br />
Знесу я всяку злую долю,<br />
Та не покину праці в полю.<br />
Робити буду без упину<br />
І перестану, як загину».</p>

<div>




</div>

<p>1880</p>
<strong>Іван Франко – Жниця</strong>
<p><em>Посвячено А. П.</em></p>
<p>Щастибі, жнице! Рано встала ти,<br />
Роса студена ще морозить тіло,<br />
Дрімає ліс, вкриває мла степи,<br />
І сонечко ще схопитись не вспіло.<br />
Но з щирою охотов стала ти…</p>

<div></div>