<strong>Павло Мовчан – Прірва часу </strong>
<p>Подвійний образ птиці на воді<br />
вколихував настояну тривогу.<br />
Саморухливі хмари молоді<br />
читалися, як послання від Бога…</p>
<p>І синь як сон… нурлива глибина,<br />
повітрокрилі бабки носять світло…<br />
Краса твоя велична, хоч сумна,<br />
у ній мені незатишно — сирітно…</p>

<div>




</div>

<p>Долає прірву в часі — проліта<br />
пташинка воду, смиче тіні корінь.<br />
Яка ж твоя цілюща повнота!<br />
Яка твоя затінена прозорість!..</p>
<p>Втішаєш красотою, творче, нас?<br />
Чи, може, щось приховуєш суттєве?<br />
Вся повнота у погляді зійшлась,<br />
у водяному круглому нулеві.</p>
<p>У саркофазі зору все сховав,<br />
волосся ж чує і клітина кожна,<br />
як витікає бачене з єства,<br />
аж оболонка дудонить порожня.</p>
<p>***</p>

<div></div>