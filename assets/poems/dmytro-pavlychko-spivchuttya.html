<strong>Дмитро Павличко – Співчуття </strong>
<p>Де ви, грузини, де ж ви, дагестанці?<br />
Чечня розп’ята вже; прийдіть вночі<br />
Поглянути, бо скоро (завтра вранці)<br />
І вас розпнуть на крицянім мечі.</p>
<p>Вгородять довгі цвяхи в руки й ноги,<br />
День заридає, мов гірська ріка.<br />
І будете висіти вздовж дороги,<br />
Неначе однодумці Спартака.</p>

<div>




</div>

<p>Москва криваво ножицями крає —<br />
Підрівнює краї, мов бахрому;<br />
Але Спартак за повстання вмирає,<br />
А ви вмрете за співчуття йому.</p>
<p>За співчуття, котре не варте й кулі,<br />
Ми всі загинем, чуєте, ми всі —<br />
І ви також, мої брати поснулі,<br />
Мов на подушці, на м’якій сльозі!</p>
<p>***</p>

<div></div>