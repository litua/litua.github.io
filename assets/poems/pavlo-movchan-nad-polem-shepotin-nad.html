<strong>Павло Мовчан – “Над полем шепотінь, над полем шелестінь…” </strong>
<p>Над полем шепотінь, над полем шелестінь<br />
спрозорене крило поволі лебедіє.<br />
Чим далі йдеш на схід, тим довша стає тінь,<br />
і золоте литво поволі мелють вії.<br />
Хустина пролетить, і світло спалахне<br />
то яблучним вином, то повною росою,<br />
сухий ручай коси вогнем торкне мене —<br />
і голова жахтить, мов камінь на осонні…<br />
Тріпочеться листок зів’ялий у губах,<br />
і пестять пух кульбаб долоні голубині.<br />
З проміжку твого «я» вихитується птах,<br />
виборсується геть, змалілий, із росини.<br />
І хутко висиха блакитна глибина,<br />
а голуби розкрить не можуть крила сині.<br />
І, випавши з роси — камінчиком зерна,<br />
пускаєш коси в дим, печешся, як жарина.<br />
І, подих вийнявши, у відчай плавиш сміх,<br />
полуцвітки зіниць зав’язані насінням:<br />
і скрикнеш немовлям — назад нема доріг;<br />
оманливі поля, безмежне шелестіння.</p>

<div>




</div>

<p>***</p>

<div></div>