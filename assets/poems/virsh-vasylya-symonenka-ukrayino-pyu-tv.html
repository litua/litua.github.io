<strong>Василь Симоненко – “Україно, п’ю твої зіниці…”</strong>
<p>Україно, п’ю твої зіниці1<br />
Голубі й тривожні, ніби рань.<br />
Крешуть з них червоні блискавиці<br />
Революцій, бунтів і повстань.</p>
<p>Україно! Ти для мене диво!<br />
І нехай пливе за роком рік,<br />
Буду, мамо горда і вродлива,<br />
З тебе дивуватися повік.</p>
<p>Ради тебе перли в душі сію,<br />
Ради тебе мислю і творю —<br />
Хай мовчать Америки й Росії,<br />
Коли я з тобою говорю!</p>
<p>Одійдіте, недруги лукаві!<br />
Друзі, зачекайте на путі!<br />
Маю я святе синівське право<br />
З матір’ю побуть на самоті.</p>

<div>




</div>

<p>Рідко, нене, згадую про тебе,<br />
Дні занадто куці та малі,<br />
Ще не всі чорти втекли на небо2,<br />
Ходить їх до біса по землі.</p>
<p>Бачиш: з ними щогодини б’юся,<br />
Чуєш — битви споконвічний грюк!<br />
Як же я без друзів обійдуся,<br />
Без лобів їх, без очей і рук?</p>
<p>Україно, ти моя молитва,<br />
Ти моя розпука вікова…<br />
Гримотить над світом люта битва<br />
За твоє життя, твої права.</p>
<p>Хай палають хмари бурякові,<br />
Хай сичать образи — все одно<br />
Я проллюся крапелькою крові<br />
На твоє священне3 знамено.</p>

<div></div>