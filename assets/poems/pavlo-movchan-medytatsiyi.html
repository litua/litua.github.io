<strong>Павло Мовчан – Медитації</strong>
<p><strong>1. Біля монастирської брами</strong></p>
<p>Ще день вербі коронуватись<br />
та вщертно вітром наливатись,<br />
і величатись житлом птичим,<br />
і крону щебетом музичить.<br />
А потім все, заламуйсь, гілко,—<br />
дудить пронизливо сопілка!..<br />
Очима, де не запряду,<br />
жовтаву скалочку знайду:<br />
то віск проріс,<br />
а то живиця…<br />
краплини сліз,—<br />
яка різниця,<br />
що нам віщує знов біду.<br />
А ще недалі як учора<br />
красоля нишкла в квітнику,<br />
лежала тінь чиясь прозора<br />
на щойноструганім току.<br />
Як весело снопи стояли<br />
і дві вівсянки щебетали<br />
на гостроверхім вустюку…<br />
Це зміни ті, яких ти праг,—<br />
сидить небалакучий птах,<br />
поводить чорним своїм оком<br />
за кожним рухом,<br />
кожним кроком,<br />
й на сопілчаний клич високий<br />
ростуть круки, як шпичаки,<br />
і однозначно й так завбачно<br />
спростовують твої думки.<br />
Про що це все? Про швидкоплинність,<br />
про біль в схололій крапелині,<br />
про злегковажені часи!..<br />
Та ще — про пташині голоси.<br />
Лиш не про сум і нудьгування,<br />
не про сопілчине туляння,<br />
не про пір’їн злинялих жмут.<br />
А все про суще, безпричинне,<br />
яким ні краю, ні почину,<br />
і про звертання щохвилинне:<br />
— Я, Боже, тут! Я, Боже, тут!</p>
<p><a name="2"></a></p>
<p><strong>2. Через поле</strong></p>
<p>Печальники мої, кричальники щоденні!<br />
Покошено сніги, і на високі стерні<br />
упала тінь листка та й гнізда відігріла —<br />
летять собі на них ізпіднебесні стріли<br />
і вражених зміят, пришитих до землиці,<br />
над полем весняним несуть, як плащаниці…<br />
На дерев’яний плуг наляже ратай з вітром —<br />
широка борозна ізнов буде бриніти.<br />
Просиплеться зерно й ворони самосійні<br />
на чорне полотно по гніздищах надійних.<br />
Двопільний урожай збереться теж дворуке,<br />
один — на коровай, а другий —<br />
чи ж на круків?<br />
Кричальники мої, печальники щоденні,<br />
знов переплутав Він одне із другим в жмені.<br />
Засіяв спершу сніг, а опісля вже — зело…<br />
Чи ж гніватись?..<br />
Той Бог… якийсь він невеселий.<br />
Чи ж клопоти його ізнову опосіли:<br />
замість хлібів густих йому вродили стріли.<br />
І ходить жнець сумний,<br />
ніяк вкосить не може.<br />
Чому ж із нас ніхто йому не допоможе?</p>
<p><a name="3"></a></p>
<p><strong>3. Розпиток</strong></p>
<p>Пощо так є, як є? —<br />
стратенство повсякчасне,<br />
все, що вогніло, — гасне,<br />
від корогов прекрасних<br />
в долонях — руків’є.<br />
На віск кладу печать,<br />
і мову затаврує,<br />
адже з-під ніг кричать,<br />
відрікшись фарби, — вруна;<br />
і вічність, що в очах,<br />
зіниці звуком круглить…<br />
То захват, то жура<br />
ламають жили дзвоном,<br />
а з плоті мені — страх<br />
відтворює колону.<br />
І словом, як вапном,<br />
все кріпиться на стиках,<br />
риплять суглоби знов<br />
під троїсту музику,—<br />
то вихитався рух,<br />
як пагін із зернини,—<br />
тичба колон довкруг<br />
щільніша щохвилини.<br />
Та тверді нестача,<br />
щоб плюсклу тінь відкинуть…<br />
І вироста з плеча<br />
цікава будячина.<br />
Стебло перехлюпне<br />
всю гіркоту зелену,<br />
а все, що є,— було…<br />
Чи ж буде й після мене?</p>
<p><a name="4"></a></p>
<p><strong>4. Ночівля</strong></p>
<p>В смак тиші — пам’ять знов занурив,<br />
де звуглений чорніє птах<br />
і голомшіє вовча шкура,<br />
розіп’ята на кулаках.<br />
Услухливо, як камінь в річку,<br />
з чуттям всесяжним глибини<br />
летів, і струмені навстрічно<br />
вергали запах давнини.<br />
І кислість смушку в красній скрині,<br />
і терпкість хрому й кунтушів,<br />
і хижі пера соколині,<br />
і дух козачої душі.<br />
Покрасти в очі все до риски,<br />
та як же з часом, давнино,<br />
якщо розсипалась колиска<br />
від доторку на порохно?..<br />
Згортаю пучки з переляку,<br />
зринаю, зраджуючи слух, —<br />
виношу лиш відвертість смаку,<br />
а в пучках трину від розрух.</p>
<p><a name="5"></a></p>
<p><strong>5. Ранок</strong></p>
<p>Обновились вікна зранку,<br />
щоб надвечір заніміть,<br />
щоб відкрилась кожна шклянка,<br />
як важка чавунна кліть.<br />
З них перепурхом вільготним<br />
на роздоленьку свою<br />
чорні вилетять полотна,<br />
в крила широко заб’ють.<br />
Незмережені дочасно,<br />
непробілені ніким,<br />
миттю призелень пригасять,<br />
пороздмухують пташки.<br />
Чи ж біда моя журбова<br />
на журбину бідину<br />
підвелась, як хрест дубовий —<br />
ні звалю, ні підітну?..<br />
Лучче б серцю бути з воску,<br />
пучкам — з срібла, щоб не знать<br />
оту волю смертоносну,<br />
гостру місячну печать.<br />
Голки б солодко впивались,<br />
з вощаниці б капав гнів…<br />
Боже, чом воно не сталось<br />
так, як я того хотів?</p>

<div>




</div>

<p><a name="6"></a></p>
<p><strong>6. Біля Дніпра</strong></p>
<p>Порожніють руки.<br />
Птах, що випадає з повітря,<br />
і висипи горбаті.<br />
Незаповненість простору тебе непокоїть<br />
ще більш, ніж учора.<br />
В круглі ями, де бані кульбаб височіли,<br />
падолисту насіялось — до позолоти!<br />
Порожніють очі.<br />
Цегла по цеглі —<br />
хтось розбирає мура довкола тебе.<br />
І вкрадається холод,<br />
вільгне пісок під ногами,<br />
і слід, що ти думав — тривавий,<br />
затягує хвиля.<br />
Довго сушиться невід порожній,<br />
на веслах холодних мережиться блискіт.<br />
Дорога тобі на розріджений обрій —<br />
там хтось бовванів ще від ранку —<br />
порожнина лишилась…<br />
Срібляста луска запорошує очі —<br />
на зиму.<br />
Човна відв’язавши мілкого,<br />
попробуй на лікоть хоча б<br />
відступитись від себе,—<br />
чи дивиться хто на оту порожнину байдуже?<br />
Як рясно порошиться мерехт зчорнілий,<br />
гніздечко снує в спорожнілому вусі кигиця.<br />
Зія порожнина.<br />
Поквапся скоріше у неї вміститись.<br />
Та ж холод такий, що зсудомлює волю і руки;<br />
і раптом заповнив усі порожнини<br />
розважливим звуком:<br />
— О-о-о-о-о…<br />
(відлуння)</p>
<p><a name="7"></a></p>
<p><strong>7. Над водою</strong></p>
<p>В теплих гніздах води<br />
задрімало каміння безлике,<br />
що ж той сон надовкруг,<br />
як на волосі вітер цигика,<br />
і летить поплавець,<br />
перепурхує з хвилі на хвилю,<br />
і байдак, як корець,<br />
ну ніяк недочерпає зливу.<br />
Об повітря розбивсь —<br />
недописану вигладив зморшку<br />
жовтий диск —<br />
сліду жовтого стьожка…<br />
Завтра — ніч, а сьогодні<br />
пір’їна — весло і піску одностайність.<br />
Завтра — сніг, а сьогодні —<br />
хитальна-хитальність…<br />
Щасним будь! Щасним будь!<br />
Щасним будь!</p>
<p>До свого осереддя розмитий:<br />
чесна путь — хресна путь,<br />
і на «потім» нема чого жити…<br />
Широчезне «т е п е р» — від звуку<br />
аж, гай! — до відлунку, що гине;<br />
твій життєпис запіксь на пері соколинім.<br />
Все в три слова вкладеш:<br />
«був такий» і «немає»…<br />
і не визначиш меж —<br />
ні початку тобі, ані краю.<br />
Присусіджений скрізь<br />
до усіх відумерщин і зросту…<br />
І не треба тут сліз,<br />
бо воскреснуть так просто,<br />
так просто, так просто.</p>
<p><a name="8"></a></p>
<p><strong>8. Лист подумки</strong></p>
<p>Чому ж мені, друже,<br />
так солоно пахне любисток і рута?<br />
У пучці метелик крилом перевіює сутінь.<br />
Метелик ручний і приручена рута зелена<br />
позначили ніч високосну для мене.<br />
Вузенька та ніч, наче кладка вербова,—<br />
її перейти — що примислити слово.<br />
Та що я скажу, коли замкнуті губи водою,<br />
крило неминуче ширя над тобою?<br />
Це все зволікання з його неминучим чеканням<br />
на перше питання<br />
(воно ж бо таке, як й останнє):<br />
— Пощо, і звідкіль, і допоки? —<br />
Низенький одвіт, хоча звуки високі…<br />
Таке-то, мій друже, ходіння за межі денного:<br />
почуєш лиш крик звідусюди…<br />
і більше нічого, нічого, нічого.</p>
<p><a name="9"></a></p>
<p><strong>9. Навіки з деревом</strong></p>
<p>Яка це гра? — навперегін<br />
іти з ціпком вербовим<br />
і все очікувать одмін<br />
на гоні полиновім.<br />
Все той же степ, і обрій той,<br />
і ступінь дрібцюватий;<br />
і котить нехворощ — до втом —<br />
розсохи сугачаті.<br />
Об ощерхльовану щоку<br />
розіб’ється шуліка,<br />
та й не полишиться знаку,<br />
ні спогаду довіку.<br />
Із-поза спини наперед<br />
все бігти патериці,<br />
не знаючи ні меж, ні мет,<br />
де треба зупинитись.<br />
Знай доганяй, переганяй,<br />
перемітай степ кроком,—<br />
тут самосіється врожай<br />
трави на всенькі боки.<br />
Лиш виб’є прузлик дріж тонку<br />
у кійло волосінне —<br />
на самовпевненім ціпку<br />
проб’ється брость осіння.<br />
При потопельстві так тримайсь<br />
і пальців не розв’язуй —<br />
не то розбурхана трава<br />
знесе назад відразу…<br />
Проб’ється, може, корінець<br />
і вхопить шлях раптово,<br />
поклавши мандрам сим кінець<br />
душі твоєї й слова.</p>
<p>1967</p>

<div></div>