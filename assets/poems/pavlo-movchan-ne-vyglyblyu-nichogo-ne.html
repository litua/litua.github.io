<strong>Павло Мовчан – “Не виглиблю нічого, не дізнаю…” </strong>
<p>Не виглиблю нічого, не дізнаю,<br />
чому душа журливою буває,<br />
коли ані причини, ні знаку,<br />
ти раптом ніби став на скрізняку,<br />
і тягне вітром з чотирьох сторін,<br />
і, голову пригнувши до колін,<br />
зіскулений, як пемза, діркуватий,<br />
ти чуєш на губах холодну вату.<br />
І дишеш важко — духу не стача,<br />
і хтось твого торкається плеча<br />
знайомими і ніжними руками…<br />
Нетямишся в спасеннім слові: — Мамо!</p>

<div>




</div>

<p>***</p>

<div></div>