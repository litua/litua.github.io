<strong>Василь Симоненко – Україні</strong>
<p>Коли крізь розпач випнуться надії<br />
І загудуть на вітрі степовім,<br />
Я тоді твоїм ім’ям радію<br />
І сумую іменем твоїм.</p>

<div>




</div>

<p>Коли грозує далеч неокрая<br />
У передгроззі дикім і німім,<br />
Я твоїм ім’ям благословляю,<br />
Проклинаю іменем твоїм.</p>
<p>Коли мечами злоба небо крає<br />
І крушить твою вроду вікову,<br />
Я тоді з твоїм ім’ям вмираю<br />
І в твоєму імені живу!</p>

<div></div>