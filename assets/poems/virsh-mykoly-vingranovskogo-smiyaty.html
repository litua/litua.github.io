<strong>Микола Вінграновський – Сміятись вам, мовчати вами…</strong>
<p>Сміятись вам, мовчати вами,<br />
Вашим ім’ям сповнять гортань<br />
І тихотихими губами<br />
Проміння пальчиків гортать…</p>
<p>На лист, на сніг, на квіт, на тіні,<br />
У шелест і нешелестінь,<br />
Стелить в душевному тремтінні<br />
Солодку, юну вашу тінь,</p>

<div>




</div>

<p>І в світанковім сумовинні<br />
Прощально пестить шию, ніс<br />
І сонні соняшники сині<br />
В солонім сонці сонних кіс,</p>
<p>І знать одне: любити доти,<br />
Доки не згасне долі рань,<br />
Не згаснуть серця перші кроки<br />
І перші болі перших ран.</p>
<p>Любити вас — любити знадність,<br />
Любити вас — любить для вас,<br />
Любити вас — любити радість<br />
В червнево-вересневий час.</p>
<p><em>1963</em></p>

<div></div>