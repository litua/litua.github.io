<strong>Павло Мовчан – “Диму пряжа над водою…” </strong>
<p><em>І день іде…</em><br />
<em> Т. Г. Шевченко</em></p>

<div>




</div>

<p>Диму пряжа над водою<br />
випрялась сама собою,<br />
сам собою смуток зріс,<br />
очі звузивши для сліз,<br />
тільки сухо ув очах,<br />
очі з розпачу кричать:<br />
день минув, і в проминуле<br />
відліта твоя зозуля,<br />
на тину відцвів панич,<br />
відлунав в минуле клич,<br />
не повторяться ніколи<br />
оті хмари ясночолі,<br />
і не висвітиться знов<br />
в бутлі сонячне вино.<br />
Скажеш ти, та вже не так,<br />
мовби поміняєш знак<br />
в слові «жаль» на кругле «о»,<br />
скажеш «буде», ні — «було»,<br />
за водою відпливло…<br />
І встає туман ростучий,<br />
мов шукаючи сполучень<br />
з проминулим, тіньовим,<br />
з неба дзеркалом кривим.<br />
З пам’яттю і з тим, що є,<br />
в’яже прядиво своє.<br />
Він росте, а не минає,<br />
суттінню тебе єднає<br />
з днем примарним і життям,<br />
з неминучим забуттям.</p>
<p>***</p>

<div></div>