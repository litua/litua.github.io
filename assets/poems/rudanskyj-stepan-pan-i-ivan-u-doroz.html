<strong>Руданський Степан – Пан і Іван у дорозі</strong>
<p>Ізійшлися пан з Іваном,<br />
По світі мандрують…<br />
Разом їдять, розмовляють.<br />
Разом і ночують…</p>
<p>На кождому через плечі<br />
Висить по торбині…<br />
Лиш пан таки у чемерці,<br />
Іван — у свитині…</p>
<p>Ідуть вони дорогою,<br />
Стали ночувати,<br />
Аж пан собі задумує<br />
Хлопа ошукати…</p>
<p>Та й говорить до Івана:<br />
«Знаєш, що, Іване?<br />
Годилося б попоїсти!..»<br />
«То що ж? Їжмо, пане!..»</p>
<p>«Але знаєш, що, Іване?<br />
Починаймо з твої!<br />
Як твоя буде порожня,<br />
То тогді до мої!»</p>
<p>«Добре, пане!» — Іван каже,<br />
Зняв свою торбину,<br />
На травиці зеленії<br />
Постелив свитину…</p>
<p>Попоїли таки добре;<br />
Комара здушили…<br />
Рано встали, до снідання<br />
Торбину кінчили.</p>
<p>Прийшов вечір. Знов у полі<br />
Стали ночувати.<br />
Вже панові оце б торбу<br />
Треба починати.</p>
<p>Але пан собі ні слова…<br />
На землі лягає,<br />
Кладе торбу під голови,<br />
Хлопа замовляє:</p>
<p>«Що би ти робив, Іване,—<br />
Пан зачав питати,—<br />
Якби тобі довелося<br />
Таке поле мати?..»</p>
<p>«А що ж, пане, я орав би,<br />
Хлібом засівав би<br />
Та ходив [би] до Адесу,<br />
Сіль і гроші мав би…»</p>
<p>«А що я — не так зробив би, —<br />
Пан почав казати.—<br />
Я б казав би на сім полі<br />
Місто збудувати…</p>
<p>Там би в мене стояв палац,<br />
Там підряд крамниці,<br />
Там перекупки з булками,<br />
А тут дві різниці…</p>
<p>Отогді приходь, Іване,<br />
В мене балувати!..»<br />
«Ет, спасибі, — Іван каже, —<br />
Лучче будем спати!..»</p>
<p>Незабаром коло пана<br />
Став Іван хропіти,<br />
Незабаром коло него<br />
Став і пан сопіти…</p>
<p>Тілько що пан заснув добре,<br />
Іван підійнявся<br />
Та до панської торбини<br />
Як сам присотався…</p>
<p>То і курку, і печеню,<br />
І кавалок кишки —<br />
Все, що було у торбині,<br />
Стеребив до кришки.</p>
<p>Пробудився пан раненько.<br />
Пропаща година!<br />
Хоче їсти, сіромаха,<br />
Та пуста торбина…</p>

<div>




</div>

<p>Розбуджує він Івана<br />
Та й його питає.<br />
А Іван стиснув плечима<br />
Та й одповідає:</p>
<p>«А що ж, пане, таж ви вчера<br />
Місто будували:<br />
Тут стояло дві різниці,<br />
Там булки стояли!..</p>
<p>А по місті, звісне діло,<br />
Собаки ходили!..<br />
То вони ж то вашу торбу,<br />
Певне, стеребили?»</p>
<p>Посвистав пан по торбині,<br />
Нічого діяти!..<br />
«Вставай, — каже, — вже, Іване!<br />
Підем мандрувати…»</p>
<p>Пішли вони, ідуть степом,<br />
Тяженько зморились…<br />
Аж насилу перед вечір<br />
До села прибились.</p>
<p>Ідуть вони в коловорот,<br />
Аж блукає гуска…<br />
Іван гуску — та в торбину —<br />
Є вже і закуска!..</p>
<p>Бракувало тілько хати<br />
Переночувати…<br />
Але вони завернули<br />
До пустої хати…</p>
<p>Прийшли собі, відпочили,<br />
Гуску спорядили…<br />
Спорядили, як годиться,<br />
У піч посадили…</p>
<p>Аж пан знову замишляє<br />
Хлопа ошукати…<br />
Та й говорить: «Що ж, Іване!<br />
Ми лягаймо спати!</p>
<p>Та кому із нас присниться<br />
Кращая закуска,<br />
То вже ціла тому взавтра<br />
Достанеться гуска!…»</p>
<p>«Та як спати, то і спати<br />
Нічого діяти!»<br />
Постелив Іван свитину<br />
Та й лягає спати…</p>
<p>Серед-ночі захропів пан,<br />
Іван пробудився,<br />
Із’їв собі цілу гуску<br />
Та й знов положився.</p>
<p>Рано будить пан Івана<br />
Та давай казати,<br />
Як то бог його до себе<br />
Просив балувати,</p>
<p>Та якії там потрави<br />
Йому подавали,<br />
Та як його всі святії<br />
Їсти припрошали…</p>
<p>«Ані слова! — Іван каже.—<br />
Ваша правда, пане!<br />
Я сам бачив, як ви їли<br />
Якісь марципани…</p>
<p>Та дивлюсь, що не голодні,<br />
Маєте закуску,<br />
Та й сів собі коло печі<br />
Та й стеребив гуску!..»</p>
<p>«Чи ж то правда? — пан питає,<br />
Всю із’їв, Іване?»<br />
«Та аби я так здоров був,<br />
Як всю із’їв, пане!..»</p>
<p>Димом здимів пан голодний,<br />
А Іван озвався:<br />
Хтів когось пан ошукати<br />
Та й сам ошукався!..»</p>

<div></div>