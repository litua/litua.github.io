<strong>Павло Мовчан – Шляхи Данте (Уривок із поеми) </strong>
<p>Красна велич руїн, — розімкнулася пам’ять,<br />
увіходимо ми в храм щорічних скорбот,<br />
де тинька обсипається, світяться плями,<br />
чорнота проступає крізь шар позолот.<br />
Непомітно павуття вдихаєш в легені,<br />
чорним ниттям з грудей видихаєш печаль.<br />
Під ногами узявсь мармур мохом зеленим,<br />
і той мох дописав мармурову скрижаль…<br />
«О блаженний, хто йде…» — прочитав я руками.<br />
Далі — пінився мох і губились слова,<br />
що, зливаючись в гуркіт, лунали над нами<br />
під склепінням, де коршак шовки розривав.<br />
Крізь розриви униз натікало блакиті —<br />
і по стегнах збігали співкі ручаї;<br />
були коси твої, наче склом перемиті,<br />
відбивались в них світ й пильні очі — чиї?<br />
Я відчув ваготу на собі того зору,<br />
і плечима стенув, і промовив: —Ходім…<br />
— Що ж, ходім…— обізвавсь хтось незримий.<br />
Угору<br />
подалися мерщій, молодим-молоді.<br />
Були сходи слизькі, наче мощені з криги,<br />
обсипалась тинька і сріблів порошок:<br />
підіймалися ми, аби вичитать з книги<br />
недописаний мохом на брилі рядок.<br />
Так, рука при руці, однокроком, поволі<br />
ми ішли, відчуваючи погляд важкий<br />
на собі. І впікались клейном в наші чола<br />
два гарячі вербові листки.</p>

<div>




</div>

<p>***</p>

<div></div>