<strong>Василь Симоненко – Лебеді материнства</strong>
<p>Мріють крилами з туману лебеді рожеві,<br />
Сиплють ночі у лимани зорі сургучеві.</p>
<p>Заглядає в шибку казка сивими очима,<br />
Материнська добра ласка в неї за плечима.</p>
<p>Ой біжи, біжи, досадо, не вертай до хати,<br />
Не пущу тебе колиску синову гойдати.</p>
<p>Припливайте до колиски, лебеді, як мрії,<br />
Опустіться, тихі зорі, синові під вії.</p>
<p>Темряву тривожили криками півні,<br />
Танцювали лебеді в хаті на стіні,</p>
<p>Лопотіли крилати і рожевим пір’ям,<br />
Лоскотали марево золотим сузір’ям.</p>
<p>Виростеш ти, сину, вирушиш в дорогу,<br />
Виростуть з тобою приспані тривоги.</p>

<div>




</div>

<p>У хмельні смеркання мавки чорноброві<br />
Ждатимуть твоєї ніжності й любові.</p>
<p>Будуть тебе кликать у сади зелені<br />
Хлопців чорночубих диво-наречені.</p>
<p>Можеш вибирати друзів і дружину,<br />
Вибрати не можна тільки Батьківщину.</p>
<p>Можна вибрать друга і по духу брата,<br />
Та не можна рідну матір вибирати.</p>
<p>За тобою завше будуть мандрувати<br />
Очі материнські і білява хата.</p>
<p>І якщо впадеш ти на чужому полі,<br />
Прийдуть з України верби і тополі.</p>
<p>Стануть над тобою, листям затріпочуть,<br />
Тугою прощання душу залоскочуть.</p>
<p>Можна все на світі вибирати, сину,<br />
Вибрати не можна тільки Батьківщину.</p>
<p><em>Весна 1962</em></p>

<div></div>