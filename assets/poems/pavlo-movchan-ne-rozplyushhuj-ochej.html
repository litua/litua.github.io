<strong>Павло Мовчан – Не розплющуй очей </strong>
<p>Тугішає звук, наче плід, в надвечір’я,<br />
густішає зеленню втишений луг,<br />
з розгорнутих крил обсипається пір’я, —<br />
його перейма запорошений слух.</p>
<p>Був лет у півнеба шумкий, шестикрилий,<br />
та погляд стелився — очей не піднять,<br />
аби розпізнати ту строєну силу,<br />
що темряву горне на гнізда багать,</p>
<p>що звук розрива в солов’їному горлі<br />
і постать людську над водою дрібнить…<br />
Які ж оці крила широкі та чорні,<br />
що можна під ними життя все прожить.</p>

<div>




</div>

<p>Лиш треба себе призвичаїть до лету,<br />
і, голос порожній стлумивши, мовчать,<br />
і чуть, як під серцем кругліє планета,<br />
і руки ростуть, щоб її обійнять…</p>
<p>Та сиплеться пір’я, і в сон нахиляє,<br />
бо стомлений слух і зір — невидющ.<br />
А сон — наче шлях до забутого раю.<br />
— Не бійся, іди, тільки очі заплющ.</p>
<p>Бо стільки в зіниці ввібралось земного,<br />
що, глянувши, можеш шовки почорнить,<br />
якими застелено в небо дорогу…<br />
Черкаєш крилом, і співає блакить,<br />
душа сонцеповна над світом летить.</p>
<p>***</p>

<div></div>