<strong>Леся Українка – Грай, моя пісне!</strong>
<p>Досить невільная думка мовчала,<br />
Мов пташка у клітці замкнута од світа,</p>
<p>Пісня по волі давно не літала,<br />
Приборкана тугою, жалем прибита.</p>
<p>Час, моя пісне, у світ погуляти,<br />
Розправити крильця, пошарпані горем,</p>
<p>Час, моя пісне, по волі буяти,<br />
Послухать, як вітер заграв понад морем.</p>

<div>




</div>

<p>Плинь, моя пісне, як хвиля хибкая, –<br />
Вона не питає, куди вона плине;</p>
<p>Линь, моя пісне, як чайка прудкая, –<br />
Вона не боїться, що в морі загине.</p>
<p>Грай, моя пісне, як вітер сей грає!<br />
Шуми, як той шум, що круг човна вирує!</p>
<p>Дарма, що відгуку вітер не має,<br />
А шум на хвилиночку погляд чарує!..</p>
<p>Серед чистого моря 1890 р. 17 серпня</p>

<div></div>