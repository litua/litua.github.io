<strong>Павло Мовчан – “Шум вітру згасав… то спалахував зримо…” </strong>
<p>Шум вітру згасав… то спалахував зримо,<br />
то ніби зазубрини лісу рівняв,<br />
то наче чіплявся повісмами диму<br />
за вістря ялини і стовбур хитав…<br />
Я в паузах подмухів чув своє серце<br />
і думав про ритми небесні й земні:<br />
пульсують під снігом самітні джерельця,<br />
бо сила життєва завжди в глибині.<br />
Та й смертна потуга завжди в серцевині —<br />
вона в нас присутня з початків життя…<br />
Хитається стовбур — тріщить деревина,<br />
сухенькі галузки донизу летять…<br />
А там із безодні небесної зірка<br />
шле імпульси світла тонким-претонкі,<br />
і в шибці повітря буравиться дірка;<br />
сигнали ідуть, та не знати які.<br />
Не знати, кому засторога, для кого;<br />
та латочка кругла на грудях димить,<br />
побита джерельцями всюди дорога,<br />
і вітер в пропаленій дірці свистить…<br />
І стукає кров тупо кульками в скроні…<br />
Я ж в паузах слухаю тишу сумну:<br />
крізь мене йдуть токи високі з бездоння,<br />
то час протіка з висоти в глибину.</p>

<div>




</div>

<p>***</p>

<div></div>