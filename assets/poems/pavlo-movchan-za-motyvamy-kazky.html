<strong>Павло Мовчан – За мотивами казки </strong>
<p>В продухвині вікна, ув ополонці зору<br />
синіє глибина фарбованого моря,<br />
і чайок пелюстки, біліючи, не тонуть,<br />
дрібненької луски у мене жмені повні:<br />
долоні розтулив — всеможна щезла щука,<br />
нічого не зловив, хоч срібла повні руки…<br />
Стоїть холодна піч, облуплена до глини,<br />
та в ополонках віч виблискують рибини…<br />
Втішаючи мене — дурненького Омелька —<br />
в долонях кит сяйне,<br />
а не сніття дрібненьке…<br />
Раденький, бо дурний, що щастя превелике<br />
добуду з глибини відерцем, зшитим з лика…<br />
Не випущу, о ні! його я вже ніколи,<br />
нехай воно мені схотінки всі уволить…<br />
На пучках перебрав те, що мені потрібно:<br />
— Літа! — я їх вже мав… — Достаток!<br />
— в жменях срібло…<br />
— Любов! — я мук зазнав… — Життя!<br />
— зника безслідно…<br />
Надії на плаву, як чайок пелюстини…<br />
Радію, що живу, задивлений в глибини…</p>

<div>




</div>

<p>***</p>

<div></div>