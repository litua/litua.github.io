<strong>Микола Вінграновський – В ясновельможному тумані…</strong>
<p>В ясновельможному тумані,<br />
Де під березою бугор,<br />
При всій-усій своїй осанні<br />
Коронувався мухомор.</p>
<p>І стала глибша і свіжіша<br />
Качачо-гусяча ріка,<br />
Ожина стала ще ожіша,<br />
Горіх, так той свого горішшя<br />
Вже ж натрусив — земля в дірках!</p>

<div>




</div>

<p>І раптом запалахкотіли<br />
Раптовим золотом гаї,<br />
Заоглядались, поніміли,<br />
Мов не тутешні, не свої,</p>
<p>Бо в золотій жовтневій рані,<br />
Де під березою бугор,<br />
В ясновельможному тумані<br />
Коронувався мухомор!</p>
<p><em>1980</em></p>

<div></div>