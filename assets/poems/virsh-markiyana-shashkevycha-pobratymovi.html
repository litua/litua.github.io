<strong>Маркіян Шашкевич – Побратимові</strong>
<p>Отак, Николаю, вкраїнські вірлята<br />
І веселять душу, й серце загрівають;<br />
Отак, Николаю, руські соколята<br />
То вголос, то стиха матері співають.<br />
Аж мило згадати, як то серце б’ється,<br />
Коли з України руськая пісенька<br />
Та мило-солодко вколо серця в’ється,<br />
Як коло милого дівка русявенька.<br />
Так го обнімає, так до себе тисне,<br />
Пригортає, і любує,<br />
І голубить, і цілує,<br />
І плеще, і тішить,<br />
І медочком дишеть,<br />
Що трохи не скажеш: пусти мене, пісне!<br />
Аж тут і небавком буйний вітер повине,<br />
Гостинець вже інший — от вже думку несе.<br />
Несе й каже: «Сю ніч степами гуляв я,<br />
Нагулявшись доволі, по могилах лягав я<br />
Буцімто спочити, а то підслухати,<br />
Як то стара бувальщина буде розмовляти<br />
Про давні літа,<br />
Про давні часи,<br />
Як слава гула<br />
Світом вокруги;<br />
Про руських батьків,<br />
Боярів. князів,<br />
Про гетьманів, козаків».<br />
І стане повідати зразу так мило,<br />
Стиха й величаво, мов над морем цвіла<br />
Цвіт-доля любенько; потім голосніше<br />
Застогне, заплаче — щораз то сумніше,<br />
Сумніше, страшніше гукне, засковиче,<br />
З-під могил, казав би-сь, старих людей кличе,<br />
Щоби поспитати<br />
Про спис, про шаблюку,<br />
Щоби розвідати<br />
Про орду-канюку:<br />
Як руським тілом згодувалася,<br />
Як руськов крівлев напувалася,<br />
Як руська шаблюка все її вітала,<br />
Як кривим зубом серце добувала,<br />
В пущі вигідненько на нічліг стелила,<br />
В воду під могилу спати кладовила.<br />
І знов згомонить ти нишком, мило-немно.<br />
Як в сумерк вечерній, півсонно, півтемно,<br />
І луну розпустить ген-ген долинами,<br />
І гомоном шибне ген-ген дубровами;<br />
Ні. то комусь-то десь там повідає,<br />
Як-то колись-то красою засяє,<br />
Як при Чорнім морі<br />
Себе заквітчає,<br />
В степах на просторі<br />
Весело заграє,<br />
Як в водах-Дніпрі<br />
Змиєсь, прибереся,<br />
Легеньким крильцем<br />
На Дністр занесеся;<br />
В тихенькім Дністрі<br />
Собі прилягнеся,<br />
Крилоньками сплесне,<br />
Стрясе, злопотить,<br />
Під небо, до сонця<br />
Ген-ген полетить,<br />
Під небом, край сонця<br />
Сонечком повисне:<br />
І буде літати,<br />
І буде співати,<br />
І о руській славі<br />
Скрізь світу казати!</p>

<div></div>