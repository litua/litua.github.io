<strong>Іван Франко – Співакові</strong>
<p>Будь ти, співаче, як божа пшениця,<br />
Пісня твоя – золотеє зерно!<br />
Скоро в лушпині доспіє воно,<br />
Колос униз починає хилиться.<br />
Знає той колос, стебло і лушпина,<br />
Що для зерна вони тільки й росли,<br />
Що лиш тоді воно повне, коли<br />
Весь живий сок свій в нім зложить ростина.<br />
Знає той колос, стебло і лушпина,<br />
Що, як доспіє зерно золоте,<br />
Серп їх нещадний зітне і змете<br />
І що зерно те їх смерті причина.<br />
Але ж, леліючи в темній обслоні<br />
Сочні зерняточка, знає стебло,<br />
Що на будуще воно принесло<br />
Нове, багатше життя в своїм лоні.<br />
Так весь свій мозок, і нерви, і серце<br />
Й ти в свою пісню, співаче, вкладай,<br />
Біль свій, і щастя, й життя їй віддай.<br />
Будь її колос, лушпина й стебельце!</p>

<div>




</div>

<p>4 іюня 1888</p>

<div></div>