<strong>Павло Мовчан – На латці — латка… </strong>
<p><em>(З циклу «Відлуння війни»)</em></p>

<div>




</div>

<p>І випив простір голос твій —<br />
тепер шукай себе самого:<br />
хоч видихайсь, хоч занімій,<br />
одна надія лиш — на кого?<br />
Подесьбіч — муром житній лан,<br />
ошую — золота пшениця.<br />
Попереду — росте бур’ян,<br />
позаду — грона криці…<br />
Невже з тобою це було?<br />
А ти — чи був собою?<br />
Промита пам’ять, наче скло,<br />
водою дощовою.<br />
Збирав праворуч колоски,<br />
по ліву руч — осколки,<br />
щоб вимолотить потайки<br />
одну зернину голки?<br />
Все залатав: і плоть, і час,<br />
і землю, пам’ять, долю…<br />
Рубці лиш бачу повсякчас<br />
на тілі й подовкола.<br />
А на воді — на шрамі шрам;<br />
життя — на латці латка,<br />
і блиска голка тут і там,<br />
та рветься все спочатку…<br />
І рветься рот від рваних слів,<br />
і лускають зіниці,<br />
але не залатать тих днів,<br />
де знов пробилась криця.</p>
<p>***</p>

<div></div>