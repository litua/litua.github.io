<strong>Герасим’юк Василь – Він і нині скрипаль…</strong>
<p>Він і нині скрипаль,<br />
хоч висихає мозок у кістках,<br />
коли стрічає писану, пожеристу,<br />
особливо барванину, яка жалить кожного,<br />
бо найперша прокинулась і виповзла з нори,<br />
а до тої ночі, коли зацвіте папороть,<br />
ще далеко.</p>
<p><i>Тонко, тонко на скрипці…</i></p>
<p>Ми не хотіли більше випробувань —<br />
ми опорядили його туди,<br />
куди й кінь не ірже —<br />
сам іржав, пішов і вже повертається.</p>
<p><i>Сіль ти в очах!</i></p>
<p>Ми й дочекались. Один питає:</p>
<p>“В тебе ангел на лівому плечі?<br />
Оберіг твій за ременем —<br />
тріска з дерева громовиці?”<br />
Другий прозріває: “А хто на правому сидить?<br />
А хто згинається від торби з громами?”</p>
<p>Тонко, тонко — на скрипці, нехристе!</p>
<p>А ще тонше його іржання,<br />
залишене на <em>тому</em> боці,<br />
розсипане на <em>тому</em> березі —<br />
мусив же чимось він себе виказати!</p>

<div>




</div>

<p><i>Сіль ти в очах!</i></p>
<p>Він і нині скрипаль!</p>
<p>Хіба не надоїв у скрипку молока<br />
від чорної корови із чорним первістком?<br />
Хіба не заклинав?<br />
Хіба не ховав?<br />
Хіба не ждав?<br />
— Тішся, Аріднику! —<br />
А потому, коли скуштував,<br />
хіба не знав,<br />
що п’є кров?</p>
<p><i>Тремтить деревина — одна лишень —<br />
яка не вклонилась Господові, тріпоче…<br />
Щоб не повісився на ній зрадник,<br />
щоб не впустила вона — одна лишень —<br />
цвяхи з кров’ю розп’ятого,<br />
ховай свою скрипку, ховай…</i></p>
<p>Він повернувся. Ось безстрашно<br />
іде, граючи, вже на нашому березі,<br />
розпалюючись від</p>
<p>нашого березневого пробудження,<br />
нашого весняного відроджения.<br />
Йде і не дивиться під ноги!</p>
<p><i>Тонко, тонко…</i></p>
<p>А ми танцюємо навколо нього! —<br />
так наші предки<br />
тільки танцюючи<br />
викопували закляте зілля матриган.</p>

<div></div>