<h3><strong>Ольжич Олег – Незнаному воякові (уривок з редакції 1935 року)</strong></h3>
<p>I</p>
<p>Читайте газети при тихім вікні,<br />
Впивайтесь ясним каламутом.<br />
І як не зірвуться ці лагідні дні,<br />
Не крикнуть розпучливо-люто!</p>
<p>Читали, пряли недомріяні сни,<br />
Солодку молошність туману.<br />
Від року до року, з весни до весни,<br />
Від рана чекали до рана.</p>
<p>Вели не в майбутнє, де бурі і грім,<br />
В минувшину спогади всі ці.<br />
О, будьте ви прокляті кодлом усім,<br />
І ваші діла, і річниці!</p>
<p>X</p>
<p>Холодна очей твоїх синя вода,<br />
Що бачать гостріше і далі.<br />
І навіть любов твоя буде тверда,<br />
Як бронза, рубін і емалі.</p>
<p>Вона не зверне тебе в соняшний сад,<br />
Де смокви і грона сочисті.<br />
Ні кроку зі шляху, ні думки назад,<br />
Ні хвилі даремне на місці!</p>
<p>Далеко в безодні ланцюг поколінь,<br />
Лик часу сіріє і гине.<br />
Тобі-бо самому найвищих горінь<br />
Дано осягнути вершини.</p>
<p>XVI</p>
<p>Державу не твориться в будучині,<br />
Державу будується нині.<br />
Це люди — на сталь перекуті в огні,<br />
Це люди — як брили камінні.</p>

<div>




</div>

<p>Не втішені власники пенсій і рент,<br />
Тендітні квітки пансіонів, —<br />
Хто кров’ю і волею зціпить в цемент<br />
Безвладний пісок міліонів.</p>
<p>XX</p>
<p>О Націє, дужа і вічна, як Бог, —<br />
Не це покоління холопів, —<br />
Хто злото знеславить твоїх перемог<br />
При Корсуні і Конотопі?</p>
<p>О Націє, що над добро і над зло,<br />
Над долю, і ласку, і кару, —<br />
Хто, темний, не схилить поблідле чоло<br />
В сліпучому сяйві Базару?</p>
<p>Хто, мертвий, не стане у праведний слід<br />
На путі, що славою бита,<br />
У громі грядущих огненних побід,<br />
Що ними ти вкриєш півсвіта?</p>
<p>XXXII</p>
<p>Розкрийте зіниці, розкрийте серця,<br />
Черпайте криштальне повітря!<br />
Одвіку земля не зазнала-бо ця<br />
Такого безкрайого вітру.</p>
<p>Він віє, шалений, над стернями днів<br />
Диханням навтримної волі<br />
Від дальніх пікетів, вартових огнів<br />
Імперії двох суxодолів.</p>
<p>Він віє диханням солоним, як кров<br />
П’янких океанових надрів,<br />
Що їх Севастопіль навсе розпоров<br />
Кільватерним ладом ескадри.</p>
<p>Над диким простором Карпати — Памір,<br />
Дзвінка і сліпуча, як слава,<br />
Напруженим луком на цоколі гір<br />
Ясніє Залізна Держава.</p>

<div></div>