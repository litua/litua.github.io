<strong>Павло Мовчан – “Серпневий запах кропу й лободи…” </strong>
<p>Серпневий запах кропу й лободи<br />
мене будив, як нашатир, від сплячки:<br />
ввіходив в очі смутком синій дим,<br />
калину тлила родова гарячка…<br />
Немовби досі був у забутті,<br />
занурений в повітря непрозоре.<br />
Куди не глянеш — плями золоті,<br />
палю я тільки листя своїм зором.<br />
Від погляду ж вода вихолоня,<br />
чорніють пучки, наче від горіха.<br />
Де лан шумів — наїжилась стерня,<br />
мов списся виткнули із потойбіччя скіфи.<br />
Час розірвався — ланки нестача,<br />
аби зімкнуть з сьогоднішнім минуле.<br />
Хоч біль в ключиці чую від меча,<br />
що вже розповзсь іржею у намулі.<br />
Чуття живі, а пам’яті нема,<br />
так ніби пережив важку недугу…<br />
Назад не озирнешся — там пітьма,<br />
що кришиться від доторків, мов вугіль…<br />
Лиш попіл зостається на землі —<br />
вогонь життя в які всяка глибини?<br />
Не зуздрився і сам, як вже згорів,<br />
в очах лише зостались дві жарини…<br />
На листя гляну — і воно горить,<br />
на воду гляну, а вона ж холоне.<br />
З жариною крижини не стулить —<br />
чорніє попіл мокрий у долонях.<br />
А всюдисущі пахощі ростуть,<br />
просторячи і простір, і свідомість,<br />
а згустки часу жили мені рвуть,<br />
меч визріває, і дзвенить солома.</p>

<div>




</div>

<p>***</p>

<div></div>