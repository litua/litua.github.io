<strong>Марта Тарнавська – Мораторій </strong>
<p>Стадіон футболістів сьогодні<br />
відступили незвичній справі:<br />
тут скликають народне віче —<br />
мораторій проти війни.<br />
Ось ідуть: активісти-студенти,<br />
співробітники і професура —<br />
колектив-університет.<br />
Ось ідуть, щоб у зіткненні поглядів,<br />
на одвертому вільному форумі<br />
передискутувати проблему —<br />
наболілий розпач душі.<br />
Ось ідуть несподівано збуджені<br />
цим бажанням прилюдного вислову,<br />
і готовістю встати і бути,<br />
і назвати себе дисидентами.</p>
<p>Тут не ждуть “директиви згори”,<br />
тут не хочуть “подобатись масам”,<br />
тут — свідомість, що збір цей — ядро<br />
ліберальної совісті нації.<br />
Тут здорова запліднена матиця<br />
дев’ять місяців думку вирощує<br />
у вагітності контемплації,<br />
і тоді лиш у болях пологів<br />
народитися може ідея.</p>
<p>Наче брила мокрого снігу,<br />
яка котиться з гір у долини,<br />
і щокрок — наростає у силу,<br />
і щокрок — поновляє швидкість, —<br />
так відважна ініціатива,<br />
так ось думка, що сказана впору,<br />
може дати потрібний поштовх<br />
для лавини народного руху.</p>

<div>




</div>

<p>Завтра, може, газети осудять<br />
мораторій цей наш, наче єресь,<br />
а за місяць країну змиє<br />
резолюцій незвичних повінь,<br />
і до року цю єресь включать<br />
в політичну плaтформу партій…</p>
<p>Повна труду, складна і повільна<br />
ця дорога демократії:<br />
це — не спалах вогню екзальтацій,<br />
— не геройство одної днини,<br />
це — не фрази патріотичні,<br />
це — не вірнопоклонні заяви —<br />
тут потрібна цивільна відвага,<br />
щоб не завжди плисти з течією,<br />
щоб у сірій щоденній праці<br />
заступатись за власну гідність<br />
і за право свобідної думки —<br />
не своє лиш, але й опонента.</p>
<p>Про рослину свободи кажуть,<br />
що її підживити треба<br />
часом жертвою свіжої крові.<br />
Та забули сказати романтики,<br />
що рослина свободи не виживе,<br />
як її не підлити щоденно<br />
гірким потом упертого труду.</p>
<p>Інший спорт в стадіоні сьогодні.<br />
І — вчорашній німий глядач,<br />
в мовчазному спостеріганні<br />
зачарований дивним спектаклем, —<br />
я зійшла із високих трибун<br />
і сьогодні я теж — на арені<br />
беру участь в незвичному спорті.</p>
<p>1975/1978</p>

<div></div>