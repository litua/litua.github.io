<strong>Павло Мовчан – “Пресвітлий-світлий день. Із дива кам’яніє…” </strong>
<p>Пресвітлий-світлий день. Із дива кам’яніє,<br />
судомлячи гілки, розчахнута верба,<br />
і срібний літачок у небі ледве мріє,<br />
і ковза синя тінь по сонячних горбах.<br />
По сонячній струні, по променю тонкому<br />
зісковзує униз не пташка, а сльоза.<br />
Мов хтось сплакнув було на радість в світі тому,<br />
і покотилась вниз запалена сльоза.<br />
На шибці товща скло від краплі. А вербена<br />
поволі розповзлась, мов сажа по щоці…<br />
Ота, ота сльоза — то знак якийсь для мене:<br />
поглянь: л е т я т ь, летять до мене верхівці.<br />
Розполовинь перо і вихлюпай чорнило<br />
на світ, що у вікні, аби не помічать,<br />
як б’ється об вікно лункий листок, мов било,<br />
і коні вороні летять, летять, летять…</p>

<div>




</div>

<p>***</p>

<div></div>