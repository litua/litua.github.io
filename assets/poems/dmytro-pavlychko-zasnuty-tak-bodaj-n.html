<strong>Дмитро Павличко – “Заснути так бодай на волосок…” </strong>
<p>Заснути так бодай на волосок,<br />
Щоб зорі сивини мені не ткали,<br />
Щоб сни мої неквапно протікали<br />
Між пальцями твоїми, як пісок.</p>
<p>Заснути так під золотим крилом<br />
Коси твоєї, щоб у сновидінні<br />
Хрестатих танків не з’являлись тіні,<br />
Що йшли крізь наші села напролом.</p>

<div>




</div>

<p>Заснути так, щоб не почути в сні<br />
Таємних землетрусів і розпуки,<br />
Яку несуть пісні та мужні руки,<br />
Обрубані катами на струні.</p>
<p>Заснути так під подихом руки<br />
Твоєї полохливої й легкої,<br />
Щоб у моєму сні, немов левкої,<br />
Світили думи і материки.</p>
<p>Заснути так, щоб колисання мрій<br />
Повільно оберталося в каміння,<br />
Та втім, немов на поклики сумління,<br />
Збудитися на тихий голос твій!</p>
<p>***</p>

<div></div>