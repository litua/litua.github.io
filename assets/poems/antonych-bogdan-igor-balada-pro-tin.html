<strong>Антонич Богдан-Ігор – Балада про тінь капітана</strong>
<p> style=”text-align: center;”&gt;<b>Пролог</b></p>
<p>Вітер оре<br />
синє море.<br />
Корабель гуляє.</p>
<p>Чорна галка<br />
кличе палко,<br />
близько вже земля є.</p>
<h4><b>Пісня 1</b></h4>
<p>Як граєш у карти чи з чарки вино п’єш, о друже мій,<br />
в гарячці з туманом тяжким замороки одруженій,</p>
<p>бач, щоб за хвилину цю не заплатив ти задорого,<br />
коли тебе тінь твій покине й твоїм стане ворогом.</p>
<p>Послухай: в одному містечку на морському березі<br />
уже похилився над пристанню літеплий березень.</p>
<p>Тут порт закосичений, наче квітками, фрегатами.<br />
Дах неба над ним є сивастими хмарами латаний.</p>
<p>Завішений в порті двигар — величезне коромисло<br />
над містом, над садом, розквітлим торговлею й промислом.</p>
<p>На кожному боті піднесена щогла, мов палиця,<br />
а прапор, на щоглі завішений, барвами палиться.</p>
<p>Обсмалені вітром обличчя моряцькі на палубі;<br />
у тиші спокійних ночей без хвиль шуму не спали би,</p>
<p>у школі вітрів та тайфунів боротися вивчені<br />
не знають, що ляк переможуть у кожній притичині.</p>
<p>Лиш бовдурів шум розлягається піснею лункою.<br />
Стрункий капітан на поруччі опертий із люлькою.</p>
<p>Канати потяли долоні у тисячні борозни,<br />
волосся вже сивіє, наче прикрашене в борошні.</p>
<p><strong>П о я с н е н н я</strong></p>
<p>На дворі буревій,<br />
у корчмі портовій<br />
на столі джину збан.<br />
З чортом грає в карти<br />
(це не жарти, це не жарти)<br />
молодий капітан.</p>
<h4><b>Пісня 2</b></h4>
<p>Покинули міста базар і засмічене торжище.<br />
Гей, вітре, гей вітре, ще грай нам і прапором торгай ще.</p>
<p>Стоїть насторожі, мов чапля, керманич при демені.<br />
Напружені м’язи моряцькі, мов линви та ремені.</p>
<p>По хвилях вітри сновигають заблукані поповзом,<br />
і ніч виїжджає з-за обрію темряви повозом.</p>
<p>Блідим по воді молоком розіллється блиск місяця;<br />
мов прапор, хмаринки на щоглах повісяться.</p>
<p>Сердито тайфун лопотав корогвами, мов косами;<br />
чардак колихався, обсипаний густо матросами.</p>
<p>Ночами та днями пливуть кучугурами хвиль напросто,<br />
давно не вітав їх зелений на дереві паросток.</p>

<div>




</div>

<p>Гей, дні, на широких морях перебуті чи вузинах!<br />
Все скоро минає, скоріше від лоскоту пужална.</p>
<p>Темп часу не став, у бігу все шалене прискорення.<br />
Із серця біль рвав, видирав до саміського кореня.</p>
<p>Та де б не поїхав, гонило за ним завжди чучело;<br />
у серці гонило щось дивне його та все мучило.</p>
<p>Минають південні моря із містами, де пагоди.<br />
Ніде вже не можна знайти цьому серцеві злагоди.</p>
<p><strong>П о я с н е н н я</strong></p>
<p>На дворі буревій,<br />
у корчмі портовій<br />
на столі в чарці джин.</p>
<p>Нещасний, нещасний,<br />
хто бісові програв тінь власний.<br />
Дівчина та джин — єдиний лік на сплін.</p>
<p>Гей, джину вщерть,<br />
гей, джину вщерть!<br />
Море, дівчина та джин — єдиний лік на смерть.</p>
<h4><b>Пісня 3</b></h4>
<p>Вертають із бур, із дощів, завірюх перемочені,<br />
голодні, невиспані, втомлені та в знеохоченні.</p>
<p>Причалив, приплив корабель до далекої пристані.<br />
Під шум морських грив проминали вмить дні дики, пристрасні.</p>
<p>Моряцькі пісні поплили по тавернах у гавані,<br />
неначе вино для сердець, що від туги поламані.</p>
<p>І тисяча ламп заблистіла в розбавленім городі.<br />
Обнажене тіло дівоче й скуйовджені бороди.</p>
<p>За хвилею хвиля лягає під вітром в зневоленні.<br />
Регочуть матроські обличчя шорсткі, неоголені.</p>
<p>Хрипкий саксофон тут хихикає басом за скрипкою,<br />
танок тупотить під ритм мелодією дикою.</p>
<p>Танечниць перегнуті постаті п’яно без сорому.<br />
Що ж може однак помогти капітанові хворому?</p>
<p>Востаннє уста цілував, мав знов їхати в подорож,<br />
за щастя пив. Тінь його встала зі стін, пішла ходором.</p>
<p>З рук вилетів келих із гуком. Кругом все у померках.<br />
В обіймах її зверещав капітан в диких обертах.</p>
<p>Дарма, капітане, даремно взиваєш ти помочі.<br />
Втекли всі. Самітні замовкли вмить вигуки поночі.</p>
<p><strong>П о я с н е н н я</strong></p>
<p>На дворі буревій,<br />
у корчмі портовій<br />
на столі джину збан.</p>
<p>Та не йде вже пиття.<br />
Під столом без життя<br />
молодий капітан.</p>
<h4><strong>ЕПІЛОГ</strong></h4>
<p><em>На синьому небі почали вже зорі виблискувати, </em><br />
<em>у сяєві білому хвилі тихенько полискувати.</em></p>

<div></div>