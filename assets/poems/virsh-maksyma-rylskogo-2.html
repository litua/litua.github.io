<strong>Максим Рильський – Олександрія…</strong>
<p><em>Мотив старої повісті</em></p>
<p>Під синім полум’ям святого неба<br />
Ріс Олександер. Він Гомера вчив<br />
З учителем царів і мудреців, —<br />
І тайни зір читав у Нектанеба.</p>

<div>




</div>

<p>Як наша Вольга, він знав серця звірів,<br />
До срібноликого подібний Феба. —<br />
І розумів, як усміхнутись треба,<br />
Щоб Буцефал покірно занімів.</p>
<p>Над Індом, де чудні цвітуть рубіни,<br />
Він проїздив на гордому слоні, —<br />
І падали осліплені браміни.</p>
<p>Звитяжно пролетів краї землі<br />
І перейшов, згорнувши темні крила,<br />
Туди, де ждала братня тінь Ахілла.</p>
<p>1922</p>

<div></div>