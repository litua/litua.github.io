<strong>Павло Глазовий – Кухлик</strong>
<p>Дід приїхав із села, ходить по столиці.<br />
Має гроші — не мина жодної крамниці.<br />
Попросив він:<br />
— Покажіть кухлик той, що з краю. —<br />
Продавщиця:<br />
— Что? Чево? Я нє понімаю.<br />
— Кухлик, люба, покажіть, той, що збоку смужка.<br />
— Да какой же кухлік здєсь, єслі ето кружка. —<br />
Дід у руки кухлик взяв і нахмурив брови:<br />
— На Вкраїні живете й не знаєте мови. —<br />
Продавщиця теж була гостра та бідова.<br />
— У мєня єсть свой язик, ні к чему мнє мова. —<br />
І сказав їй мудрий дід:<br />
— Цим пишатися не слід,<br />
Бо якраз така біда в моєї корови:<br />
Має, бідна, язика і не знає мови.</p>

<div></div>