<strong>Осип Маковей – Могила в полі</strong>
<p>Маленький хрест у полі<br />
чорніє на снігу.<br />
Ім’я дощі вже змили,<br />
не видно і могили,  —<br />
забули всі поволі<br />
за вірного слугу.</p>

<div>




</div>

<p>І не спитають люди,<br />
хто в бою тут поляг.<br />
Хто згадує одного,<br />
коли могил так много<br />
і хрестики є всюди<br />
по горах і полях!</p>
<p>Ти поклонись покірно<br />
йому, бо він страдав!<br />
Чи свій, чи ворог лютий,<br />
все ж вояк то забутий,  —<br />
служив своїм так вірно,<br />
що душу й тіло дав…</p>
<p><em>1916</em></p>

<div></div>