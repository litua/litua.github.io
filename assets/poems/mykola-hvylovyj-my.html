<strong>Микола Хвильовий – Ми</strong>
<p>Ми проходили повз шахти…<br />
Ми — любовниця і я.<br />
Сонце грало на сопілку,<br />
грало липко на сопілку —<br />
ліденцеву.<br />
Я за руку її взяв,<br />
й наші очі упірнули<br />
в легіт.<br />
Ах, як легіт засміявсь<br />
і бузково, і тендітно,<br />
коли дзвінко біля серця<br />
на пляшках хтось вибивав.</p>

<div>




</div>

<p>І звернули ми на стежку<br />
…чи то в сонце увійшли?<br />
— Розкажи мені, соколе,<br />
про світанок?<br />
…над криницею світанок,<br />
а навколюшках бори…<br />
Метушилася заграва;<br />
в спогад бив прозорий шлак,<br />
леопардило м’язами —<br />
я як криця був міцний,<br />
а вона тополю знала,<br />
що, струнка, весніла десь…<br />
Ми проходили повз шахти —<br />
Ми — любовниця і я.</p>

<div></div>