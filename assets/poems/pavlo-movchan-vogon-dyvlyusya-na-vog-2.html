<strong>Павло Мовчан – Вогонь (“Дивлюся на вогонь, як полум’я струмує…”) </strong>
<p>Дивлюся на вогонь, як полум’я струмує,<br />
на вигинах своїх він настрій мій формує:<br />
сюди-туди хить-хить,<br />
назад — вперед, угору,<br />
горить душа, горить,<br />
і полум’я — прозоре…<br />
Хвилястий, як вода,<br />
приплив — відплив у тілі,<br />
і лущиться слюда<br />
у горлі обвуглілім:<br />
— О люба, лебедій<br />
хвилястим плином ліній,<br />
випалюється лій<br />
з долоней — білих лілій…<br />
Оплавлюється скло<br />
і тане роговиця,<br />
і світла натекло<br />
у очі, мов живиці.<br />
— О пагубо, палька,<br />
пекельна полум’яність,<br />
вуглина випіка<br />
вже й спогади останні…<br />
Обвуглений, у ніч<br />
впаду, як головешка, —<br />
не згасне на мені<br />
вогню твого мережка.</p>

<div>




</div>

<p>***</p>

<div></div>