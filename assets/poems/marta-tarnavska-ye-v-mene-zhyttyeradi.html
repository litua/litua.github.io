<strong>Марта Тарнавська – “Є в мене життєрадісне звіря…” </strong>
<p>Є в мене життєрадісне звіря:<br />
воно до сонця лащиться, і радість<br />
його від сонця.</p>
<p>Коли тепле й сите,</p>
<p>розвіює добробут свій на гавкіт,<br />
свій захват перетоплює у рух<br />
і радість перетворює у працю.<br />
Та без тепла воно не може жити.<br />
Як заховається за обрій день,<br />
воно бентежиться: зіщулене, чекає:<br />
чи переборе чорний холод ночі?<br />
І тільки в теплоті обнятих тіл,<br />
зігрівшись близькістю самотніх двох сердець,<br />
воно спроможне дожидати ранку.</p>

<div>




</div>

<p>Є в мене гість — непереможний дух,<br />
посол від сили, що провадить всесвіт.<br />
Він рветься до зазорених просторів,<br />
хоч знає: там панує чорний холод;<br />
він прагне у ясний театр пізнання,<br />
хоч за квиток платити треба щастям;<br />
він заглядає за лаштунки мрій,<br />
щоб там зустріти тільки голу правду:<br />
безпомічність, приреченість людини.<br />
Він з гордим смутком, мов маленький бог,<br />
іде самотній у космічну ніч.</p>
<p>1962</p>

<div></div>