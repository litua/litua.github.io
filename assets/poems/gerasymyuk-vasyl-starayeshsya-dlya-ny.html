<strong>Герасим’юк Василь – Стараєшся для них…</strong>
<p>Стараєшся для них. Тож не спіткнись на римі.<br />
Вони простять усе, а спотикнешся – ні.<br />
Вони такі свої. Вони такі ранимі.<br />
І найрідніші в рідній стороні.</p>
<p>Ти знаєш їх порив, гірку душевну вроду,<br />
їх золоті лоби, їх золоті чуби…<br />
Не вірять, коли ти без племені і роду,<br />
і давньої журби,</p>
<p>і давньої злоби.</p>
<p>Яка метафора страшна –</p>
<p>   чекати бунту,</p>
<p>а ще страшніша –</p>
<p>світових пожеж!</p>

<div>




</div>

<p>Прийди і доведи,</p>
<p> що з болю ти і грунту</p>
<p>ростеш.</p>
<p>   Якщо захочуть – доведеш.</p>
<p>Бо ждуть. Хоч трішечки б орнаменту і крику.<br />
Не слова. Не мовчання. Не тебе.<br />
Не душу з-під поли –</p>
<p>  безродну, напівдику</p>
<p>в столітті, що на тонкощі скупе.</p>
<p>В тобі таки живе маленький Мартін Іден,<br />
і ти себе, як міг, коректно переміг.<br />
Вони за тебе.</p>
<p>    Всі і скрізь.</p>
<p>    Ти їм потрібен.</p>
<p>Кому іще потрібен ти, крім них?</p>

<div></div>