<strong>Павло Мовчан – Портрет Ван-Гога </strong>
<p>Смеркаються трави, весь день зеленивши повітря,<br />
кульбаби злітають угору, немов пухирці,<br />
скупою здається вечірня палітра:<br />
малиновий захід і луг в молоці.<br />
На спадкові віку життя небагате,<br />
як листя пожухле, окремляться дні,<br />
здобутки дрібні, обернувшись у втрати,<br />
в душі каламуть полишають на дні.<br />
Розірваний лікоть, і чашка розбита,<br />
і дірка на грудях, аж вітер свистить,<br />
і в пальцях тремтливих спалахнута бритва<br />
оклично-малиново палахкотить.<br />
І пляма молочна блищить на долівці,<br />
відбивши, мов дзеркало, дещицю дня:<br />
шмат лугу, летюча корівка і вівці,<br />
і пише копитцем блакить хмареня.<br />
Та погляд не бачить того, тільки пляму,<br />
і кількість розлитого важить рука,<br />
неначе лускою, обріс черепками,<br />
і душу стиска череп’яна луска.<br />
І важко ступити, бо шкоди накоїш,<br />
сколотиш туман чи малиновий сік,<br />
чи бритва, розтявши зап’ясток надвоє,<br />
збагатить палітру вечірню навік.<br />
Кульбаби летять, пухирці відринають,<br />
і глиняна дірка у грудях свистить.<br />
Поволі смеркає, і воронів зграя<br />
затулює в тріснутім небі блакить.<br />
Крізь тріщину в чашці тонесенька цівка<br />
тече і долоні сухі червонить,<br />
луска обпада на червону долівку,<br />
і бритва, роздмухана вітром, горить.</p>

<div>




</div>

<p>***</p>

<div></div>