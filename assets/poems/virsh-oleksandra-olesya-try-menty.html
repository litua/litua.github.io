<strong>Олександр Олесь – Три менти</strong>
<p>Тихше, тихше: ходять звірі,<br />
П’ють народну кров вампіри…<br />
Нахиляйтесь,<br />
Пригинайтесь:<br />
Може, мимо пройдуть звірі…<br />
Тихше, тихше —<br />
Хто це дише?<br />
Тихше… тихше…</p>

<div>




</div>

<p>Тихше, тихше: сплять вампіри,<br />
Упилися кров’ю звірі…<br />
Нахиляйтесь,<br />
Підкрадайтесь,<br />
Як убиті сплять вампіри…<br />
Тихше, тихше —<br />
Хто це дише?..<br />
Тихше… тихше…</p>
<p>Гей, до зброї! Бийте в дзвони!<br />
Будьте смілі, як дракони!<br />
Всіх гукайте,<br />
Всіх скликайте —<br />
Хай гудуть, як громи, дзвони…<br />
Хто там ззаду? —<br />
Кулю гаду!<br />
Хто там ззаду?..</p>
<p><em>1906</em></p>

<div></div>