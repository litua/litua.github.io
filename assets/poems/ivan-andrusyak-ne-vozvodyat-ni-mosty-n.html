Іван Андрусяк – Не возводять ні мости, ні вежі…<p>Не возводять ні мости, ні вежі<br />
псальмопівчі. Як тобі меж ними?<br />
Доторкає до волосся вечір<br />
язиком вологим і незримим.</p>
<p>Дівчинко, це прорізи цвітуть.<br />
З меду квітка витече в долоню.<br />
Для Рахилі кожна ніч холоне<br />
і по грудях розтікає грудь.</p>

<div>




</div>

<p>А для тебе що я принесу?<br />
Дим рапавий? Мічене кадило?<br />
Я тобі віддамся, як людина.<br />
Пристрітом жертовним поласуй.</p>
<p>Визволь з домовини цих квартир<br />
марґінальні пестощі. А далі?<br />
Ґралі слів. Сумні салонні кралі.<br />
Голуб на бантині. Не пусти…</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>