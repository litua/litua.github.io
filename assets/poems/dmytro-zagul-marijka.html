<strong>Дмитро Загул – Марійка</strong>
<p>І<br />
В вечірню, химерну годину,<br />
Як обрій гине в імлі,<br />
Не раз без руху застигну,<br />
І тужно стане мені.</p>
<p>Згадаю зимовий вечір<br />
І фастівський вокзал,<br />
Здригнуться од холоду плечі,<br />
А в серце ввіп’ється жаль.</p>
<p>І встане знову в уяві<br />
Той дев’ятнадцятий рік –<br />
Розправи, пожежі криваві<br />
І сотні мерців, калік…</p>
<p>Тоді я зустрів на пероні<br />
Дівчину, просту таку…<br />
Вона, як ще були червоні,<br />
Служила в “Більшовику”.</p>
<p>Наше далеке знайомство<br />
Недовгий тривало час, –<br />
Вона розмовляла просто<br />
І дзвінко сміялась не раз.</p>
<p>Сьогодні знову під вечір<br />
Чогось пригадав її –<br />
До речі чи не до речі,<br />
Дозвольте вповісти мені.</p>
<p>ІІ<br />
У Фастові на вокзалі<br />
Марійка з “Більшовика”<br />
Сиділа в третій залі,<br />
Чекала дзвінка.</p>
<p>Не була вона більшовичка –<br />
Дівчина, просто така…<br />
Мізерна, невеличка…<br />
Коректорка з “Більшовика”.</p>
<p>Вертала до Києва з дому,<br />
З Волині, із села,<br />
А в ногах відчувала втому, –<br />
З Житомира пішки йшла.</p>
<p>На лівім боці звисала<br />
Торбинка, як у калік, –<br />
Шматочок хліба і сала<br />
Загорнуто в “Більшовик”.</p>

<div>




</div>

<p>В залі блищали погони<br />
Денікінських сіпак,<br />
Обличчя п’яні, червоні,<br />
А очі – вовкулак.</p>
<p>Марійка вийняла сало<br />
З торбинки і хліба шматок;<br />
Розклала і снідати стала,<br />
Доки не вдарить дзвінок.</p>
<p>Враз за її плечима<br />
Гримнув підпилий крик –<br />
Один з офіцерського чина:<br />
“Ти відіш? Більшовик!”</p>
<p>ІІІ<br />
В Фастові на семафорі<br />
Схитнувся маленький труп –<br />
Вітри, мов собаки хворі,<br />
Виють, в дротах гудуть.</p>
<p>Бийте, вітри, телеграму<br />
Туди, в волинське село,<br />
Сповістіть рідню про драму,<br />
Де снігом труп занесло.</p>
<p>Дзвоніть у світи червоні,<br />
Хай знають пригоду сумну,<br />
Хай прийдуть, як буйні коні,<br />
І розпорошать зиму.</p>
<p>У Фастові, на вокзалі,<br />
Розітнувся третій дзвінок, –<br />
Потяг вирушив далі,<br />
А в ньому сотні жінок.</p>
<p>Тільки одна Марійка<br />
Сама залишилась тут…<br />
Кров на замерзлих рейках,<br />
І на семафорі труп.<br />
……………………………….</p>
<p>Як їду до Білої Церкви<br />
І фастівський бачу вокзал, –<br />
Згадаю обличчя мертве,<br />
І в грудях загрузне жаль.</p>
<p>ПОЗА ЗБІРКАМИ. POESIA MILITANS</p>

<div></div>