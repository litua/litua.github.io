<strong>Дмитро Загул – “Ти приходиш до мене щоночі…”</strong>
<p>Ти приходиш до мене щоночі<br />
В ту хвилину, як міцно я сплю,<br />
Зазираєш в заплакані очі<br />
І шепочеш: не плач… я люблю!..</p>
<p>Я слова твої чую душою<br />
І крізь сон усміхаюсь тобі,<br />
Твої очі горять надо мною<br />
В невимовній, глибокій журбі.</p>

<div>




</div>

<p>Ти жагуче мене обнімаєш,<br />
В тих обіймах я млію вві сні,<br />
Поцілунками душу виймаєш,<br />
Вириваєш ти серце мені.</p>
<p>Відкриваю заплакані очі…<br />
Навкруги – порожнеча німа.<br />
В тишині таємничої ночі<br />
Мого щастя нема як нема…</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ЛІРИКА ІІ”</p>

<div></div>