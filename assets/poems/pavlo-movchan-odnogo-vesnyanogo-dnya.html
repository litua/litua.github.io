<strong>Павло Мовчан – Одного весняного дня </strong>
<p>Віщове дерево гуде дрімотно зранку,<br />
розхильчасті гілки щось креслять нечітке,<br />
і пада тінь від них на стіл, на чаю склянку,<br />
де солодко тремтять березові листки.<br />
Та це ж сьогодні день ясних світлонародин:<br />
по білому біжать червоні птиці дня,<br />
і хмара, що зійшла невмічено зі сходу,<br />
пливе собі, й ніхто її не доганя.<br />
І синя тінь лежить від будяка сухого,<br />
що імені позбувсь і всіх сухих голів<br />
і вже не пам’ята нікого і нічого —<br />
стоїть собі один серед ясних снігів.<br />
Довкола ні душі, проте чомусь так тісно:<br />
ні глянути убік, ні пальцем ворухнуть,<br />
а мимо скроней вдень йдуть промені ускісні,<br />
і чути, як вони покликують весну.<br />
І раптом з-поза пліч явився запах сіна:<br />
терпкава духота і призелень густа,<br />
зелена течія пінує по коліна,<br />
і радість нареклась беззвучно на вустах…<br />
Спрозорено — з глибин, з минувшин нерозтанних<br />
прийшло і пропливло, розвіялось умить<br />
невисловлене щось, що з іменем незнаним<br />
споріднене навік і радістю щемить…<br />
Кошуленька тонка, та ще тонкіші крила<br />
з березових листків — березовий політ…<br />
Ні відтворить те все, ні спам’ятать — несила…<br />
Такий сьогодні день… такий прикметний світ…</p>

<div>




</div>

<p>***</p>

<div></div>