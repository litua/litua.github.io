Надя Ковалюк – Питаєш, чи сумую за тобою?<p>Питаєш, чи сумую за тобою?<br />
Скажу, що ні, та це така брехня…<br />
Без тебе почуваюсь сиротою<br />
в цім світі – де б і з ким я не була.</p>
<p>Все, як раніше – я завждИ весела,<br />
сама для себе прокладаю шлях,<br />
розгладжую нерівності життєві,-<br />
Та кожен крок вперед – як два назад.</p>
<p>Це відчуття: коли ти бачиш мрію,<br />
але звертаєш в інший поворот,<br />
розчавлюєш підошвами надію,<br />
і відчай розриває твою плоть…</p>
<p>Як тільки ніч накриє сонне місто –<br />
вовчицею я вию до небес,<br />
бо відчуваю знов своє сирітство.<br />
І хоч я з іншим – я без тебе,без…</p>

<div>




</div>

<p>Він – вірний вовк, але з чужої зграї,<br />
який колись на бік мій перейшов.<br />
Та знав би ти, як боляче буває<br />
з чужих долонь приймати ту любов…</p>
<p>Напевно, потонув колись у бурю<br />
моєї долі білий пароплав…<br />
А ти іще питаєш, чи сумую…<br />
Якби ти знав… Якби ти тільки знав…</p>
<p>автор:<strong>  Надя Ковалюк</strong></p>
<p></p>

<div></div>