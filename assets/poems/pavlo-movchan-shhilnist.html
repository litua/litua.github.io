<strong>Павло Мовчан – Щільність </strong>
<p>Довільним кольором зелено<br />
поля похилі узялися;<br />
не тішився, бо довкіл мене<br />
була земля, підшита лисом.<br />
Вона прозоро парувала,<br />
хоч у ярках сніги таїла.<br />
А ти в повітрі віддзеркаливсь<br />
березяно обличчям білим.<br />
Тепло циганськими губами<br />
торкалося щоки зрадливо…<br />
Весна підшита холодами<br />
і смушком пірчастої зливи…<br />
Хоч з соняшника сніг обсипавсь,<br />
а в стільниках розтала крига,<br />
та слух був повен гострих скрипів<br />
і протяг душу ще торигав.<br />
Розполовинений чуттями,<br />
і радість смутками підшита…<br />
На полі бачу — білі плями,<br />
яких нічим не зачорнити:<br />
вони виходять з мого зору,<br />
мов первоцвіти із рахману,<br />
але оголюється корінь —<br />
зелене твердне, біле ж в’яне.<br />
І тільки жайвір до блакиті<br />
підносить зір твій — надивляйся!<br />
Блакить безмежністю підшита,<br />
а ти підшитий вічним часом…</p>

<div>




</div>

<p>То й переймаєшся до всього<br />
вмирущого лиш спожалінням.<br />
Від шляху відриваєш ноги<br />
і чуєш, як тріщить коріння.</p>
<p>***</p>

<div></div>