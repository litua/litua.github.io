<strong>Леся Українка – Ангел помсти</strong>
<p>У темряві таємній серед ночі<br />
До мене часто гість непевний приліта,</p>
<p>Він поглядом жахає і віта,</p>
<p>Мов зірка Марс кривава, сяють очі.</p>
<p>Всміхається мені страшний посланець,<br />
Я бачу в усміху ненависть і любов,</p>
<p>На білих крилах червоніє кров,</p>
<p>Мов на снігу зорі вечірньої багрянець.</p>
<p>Він промовля мені слова страшні й великі,<br />
В руках палає меч осяйний, огневий,</p>
<p>І в серці, наче поклик бойовий,</p>
<p>Здіймаються у мене співи дикі.</p>
<p>«Слова, слова, слова! – на них мій гість мовляє, –<br />
Я ангел помсти, вчинків, а не слів,</p>
<p>Не думай же, що твій одважний спів</p>
<p>Других, а не тебе до бою закликає.</p>
<p>Даю тобі сей меч, дарма що ти не сильна,<br />
Мій меч не тяжкий для одважних рук.</p>

<div>




</div>

<p>Чи ти боїшся смерті, кари, мук,</p>
<p>Ти, що була душею завжди вільна?»</p>
<p>Він подає свій меч, я хочу взяти зброю,<br />
Але не слухає мене моя рука,</p>
<p>І лютість огнева із серця геть зника:</p>
<p>«Іди, – кажу йому, – я не піду з тобою.</p>
<p>Не жаль мені життя, а жаль тії людини,<br />
Що у мені живе, що бачу я в других,</p>
<p>Коли ж її уб’ю, хай кара йде за гріх,</p>
<p>Не схочу пережить ганебної години,</p>
<p>Твоя слуга Корде, одважная нормандка,<br />
В тиранах бачила тиранів цілий вік,</p>
<p>Але й в тирані їй з’явився чоловік,</p>
<p>Як над убитим крикнула коханка…»</p>
<p>Зника північний гість, та погляд той і мова<br />
Лишають в серці слід кривавий і страшний,</p>
<p>І вдень мені в очах стоїть той гість дивний,</p>
<p>А душу рве й гнітить нескінчена розмова…</p>

<div></div>