<strong>Юрій Тарнавський – Україна</strong>
<p>Не степами і не горами<br />
простяглася твоя географія —<br />
на півкулях мільйонів сердець<br />
і крізь невидимі простори пісень.</p>

<div>




</div>

<p>Не створила тебе історія,<br />
а туга за твоєю красою.<br />
Ти народилася в душах, як поезія,<br />
і твоє поняття звучить, як метафора.</p>
<p>— Країно зі стогонів і молитов,<br />
важливий продуценте смерти,<br />
недаром своєю формою<br />
нагадуєш розжоване серце.</p>
<p><em>27.01.1965</em></p>

<div></div>