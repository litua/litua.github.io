<strong>Герасим’юк Василь – Зимувала у стайні між овець білих…</strong>
<p>Зимувала у стайні між овець білих,<br />
серед білих і сивих.<br />
І носила отаву і на хвою стелила,<br />
над ягням голосила.</p>

<div>




</div>

<p>А сніжок задихався,<br />
на грудях дихав,<br />
вилітав із отави.<br />
А зима була люта,<br />
а вона була тиха<br />
на краю Прокурави.</p>
<p>Я нічого не знаю, не розумію<br />
серед білих і сивих.<br />
Я утік з того краю, з того сніговію,<br />
де мені постелили.</p>

<div></div>