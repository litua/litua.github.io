Оксана Осовська – Безсоння<p>Всю ніч у мозку гастролює день,<br />
І циркулює по нейронах струмом.<br />
А вранці з дому вибіжить мішень<br />
Дорослістю прикрита і костюмом,</p>
<p>Щоб знати : вічне серце чи забіг !<br />
Так вічна кава ставиться до столу,<br />
А в сумочці робочій оберіг –<br />
Чергова упаковка валідолу…</p>
<p>Світ дошкуляє світний чи втіша,<br />
То успіх ліпиш, то тримаєш планку !<br />
А ніч приходить – томиться душа<br />
Думки гонити і чекати ранку !</p>
<p>Осліпла доля чи оглухлий кут –<br />
Кидаєшся у тисняву і тряску…<br />
Мізерний наш у всесвіті маршрут,<br />
Та щось встигаєш і шукаєш казку !</p>

<div>




</div>

<p>І шаленієш, як знайдеш, бува !<br />
А зараз – ніч ! Ну що поробиш нині ?<br />
Потрібна, значить фаза темнова<br />
Немов листочку, мислячій людині.</p>
<p>У років сорок, може, сорок п`ять,<br />
Міцнішаєш добою, ще добою,<br />
Щоб чути, як секунди лопотять,<br />
Як мойри розмовляють між собою !</p>
<p>Всю ніч у мозку гастролює день…</p>
<p>автор: <strong><a href="http://onlyart.org.ua/?page_id=36219">Оксана Осовська</a></strong></p>
<p></p>

<div></div>