<strong>Тодось Осьмачка – Немає</strong>
<p>Я уникав кохання та приязні<br />
завжди і на землі, і на річках,<br />
неначе спільної кімнати в лазні,<br />
де тільки ґудзики на сорочках</p>
<p>і всім і кожному ще не відомі<br />
і ніби грають ролю таємниць,<br />
що не даються сумніву, ні втомі,<br />
неначе в червні щебетання птиць.</p>
<p>І там вночі, де садові зідхання,<br />
а вдень гукання на ставу качок,<br />
я уникав про дружбу та кохання<br />
найнебезпечніших своїх думок.</p>
<p>Я уникав і жив, щоб уникати,<br />
і серце призвичаював дарма<br />
єдину волю в світі почувати,<br />
якої, мабуть, вже ніде нема.</p>
<p>Аби не бути рівним ні тварюці,<br />
ні дереву, ні мусі, ні траві,<br />
ні тій людині, що для революцій<br />
пожежі припасає в голові.</p>
<p>Я уникав, щоб поглядом стороннім<br />
дивитися на сонце та зорю,<br />
мов на каструлю в себе на долоні,<br />
в якій щоденно снідати варю.</p>
<p>І хоч проглянути не зміг крізь віти<br />
первопричини і всьому кінця,<br />
але здолав щасливо зрозуміти<br />
об’єктивізм космічного Творця.</p>

<div>




</div>

<p>І я до Бога не ішов, а линув,<br />
не почуваючи тремтіння ніг,<br />
та перервати рідну пуповину,<br />
що в’яже до землі мене, не зміг.</p>
<p>Бо ось вночі з дзвіниць, де сич віщує,<br />
я не почув годин звичайний лік,<br />
але той хід, що тільки серце чує,<br />
коли підходить п’ятдесятий рік,</p>
<p>в Баварії я став, мов гострий колос<br />
або мов з хмари спущена стріла<br />
з бажанням-тугою почути голос<br />
з далекого черкаського села:</p>
<p>щоб дівчина співала під вербою,<br />
полощучи на кладці сорочки,<br />
і щоб кричали десь за рогозою<br />
з сороками білесенькі качки…</p>
<p>Щоб дівчина співала про знемогу<br />
одного серця в дальній стороні,<br />
яке щодня збирається в дорогу<br />
туди, де скрізь немає вже рідні…</p>
<p>Я уникав приязні, мов загину,<br />
і сорочки, купаючися, дер…<br />
і, гей, в Баварії за пуповину<br />
земля мене шарпнула ось тепер!</p>
<p>І де б уже не полоскав я п’яти<br />
і ніс у мандри торбу та жалі,<br />
та знаю добре, знаю, мов проклятий,<br />
що скрізь немає волі на землі!</p>

<div></div>