<strong>Марта Тарнавська – Притягання землі і неба</strong>
<p>Віз Чумацький на чорному небі<br />
ще ніколи не був так близько:<br />
небосхилу зазорене чудо —<br />
чорна маґія вічних зір.</p>
<p>Нерозгадану загадку простір<br />
у віконця оправив раму<br />
і маґнітом у небо тягне<br />
непокірної думки літ.</p>
<p>Антуан де Сент-Екзюпері<br />
у нічному польоті зі мною.</p>

<div>




</div>

<p>Тридцять п’ять тисяч стіп удолині<br />
континент, наче чорне море,<br />
що на ньому лиш де-не-де світять<br />
острови електричних міст.</p>
<p>Тягне вниз притягання планети,<br />
в атмосфери полоні — тіло,<br />
і нитками невидних вібрацій<br />
моє серце тримає земля.</p>
<p>Антуан де Сент-Екзюпері<br />
у нічному польоті зі мною.</p>
<p>1981</p>

<div></div>