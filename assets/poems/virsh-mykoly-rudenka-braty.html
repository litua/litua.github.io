<strong>Микола Руденко – Брати</strong>
<p>Спливе іще одна зима,<br />
А там і смерть не за горою.<br />
Був цілий рід —<br />
І вже нема.<br />
Лишились тільки ми з сестрою.</p>
<p>Іване, де ти є тепер —<br />
Величний, наче бог поганський?</p>
<p>Під дротом з голоду помер<br />
В концтаборі<br />
Коваль луганський.</p>
<p>Коли мені для перших рим<br />
У мові слів було замало,<br />
Ти видавався вже старим.<br />
А в сорок, бач, тебе не стало.</p>
<p>То був концтабір на війні,<br />
Де мерли воїни голодні.<br />
Яким же молодим мені<br />
Ти уявляєшся сьогодні!..</p>
<p>А брат Григорій, що зумів<br />
Ще й наших таборів зазнати,<br />
Не пережив їдких димів<br />
Алчевського хімкомбінату.</p>

<div>




</div>

<p>Він не цуравсь ніяких спроб:<br />
Від шила–швайки до зубила.<br />
Та був насправді хлібороб —<br />
Свята земля його любила.</p>
<p>Земля — мета його турбот.<br />
Він перед нею мав провину:<br />
Втік із колгоспу на завод,<br />
І зрештою —<br />
У домовину.</p>
<p>Брати мої! Було нас три.<br />
Ловлю повітря спраглим ротом:<br />
О, як нестерпно для сестри<br />
Усіх нас бачити за дротом!</p>
<p>Чи, може, ти, двадцятий вік,<br />
Йдеш по слідах бісівських ратиць,</p>
<p>Що мусить чесний чоловік<br />
Отак усе життя каратись?</p>
<p>Того, хто втратив цілий рід,<br />
Лукаве слово не привабить.<br />
Той самий світ…<br />
Той самий дріт…<br />
І тільки ми<br />
Не ті вже, мабуть,</p>
<p><em>12.01.1980, Мордовія</em></p>

<div></div>