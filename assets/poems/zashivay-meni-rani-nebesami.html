<strong>Роман Штігер – Зашивай мені рани небесами</strong>
<p>зашивай мені рани небесами<br />
підсипай солі під ноги зимою<br />
ламай біль на шматки до безтями<br />
бо це все що у нас було з тобою</p>
<p>ця нудьга проростає у контури<br />
і повітря вплітається болісно<br />
пропускай через себе все порівно<br />
проклинай тільки тихо й не голосно</p>
<p>кубометрами плісняви й куряви<br />
ми вриваємось знову до близькості<br />
я проллюсь на очах твоїх бурями<br />
і сльозами скроплятиму низько так</p>

<div>




</div>

<p>ти шукатимеш зашморги вірності<br />
прориватимеш відчай незайманий<br />
загубили десь трішки відвертості<br />
закохались у травах незгаданих</p>
<p>зашивай мені рани пунктирами<br />
під замками прострілені гудзики<br />
я надійно сховав усе вирите<br />
між рядками ще серце настукує</p>
<p><a href="http://onlyart.org.ua/?page_id=559">до переліку віршів Романа</a></p>

<div></div>