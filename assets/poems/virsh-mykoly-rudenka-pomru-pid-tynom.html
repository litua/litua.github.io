<strong>Микола Руденко – Помру під тином</strong>
<p>Помру під тином…<br />
Тільки під яким —<br />
Під межовим чи за колючим дротом?<br />
Упившись поту смородом гірким,<br />
Я землю гризтиму кривавим ротом.</p>
<p>Вже не почую скреготу заліз<br />
І чавкотіння табірної глини.</p>

<div>




</div>

<p>Та з неба з’їхавши,<br />
Великий Віз<br />
Понад Дніпром тачанкою полине.</p>
<p>Піднявшись над голоблями зірок,<br />
Я цілий світ своїм наповню болем —<br />
І тихий, владний, мов Ілля—пророк,<br />
Громи вечірні викрешу над полем.</p>
<p><em>15.02.1974</em></p>

<div></div>