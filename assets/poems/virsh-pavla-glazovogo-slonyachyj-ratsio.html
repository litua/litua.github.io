<strong>Павло Глазовий – Слонячий раціон</strong>
<p>Походжає зоопарком<br />
Сторож Филимон<br />
Там, де рядом розмістились<br />
Беремот і слон.<br />
Над слоном висить табличка,<br />
Що розповіда,<br />
Скільки він продуктів різних<br />
За добу з’їда:<br />
Скільки сіна і картоплі,<br />
Дерті, буряків,<br />
Моркви, клюкви, солі, крейди,<br />
Редьки й огірків.<br />
Особливо дуже чітко<br />
Виведено там,<br />
Що з’їда він апельсинів<br />
Десять кілограм.<br />
І спитала Филимона<br />
Дама молода:<br />
— То він стільки апельсинів<br />
За добу з’їда?<br />
Це, їй-право, навіть важко<br />
Уявити нам.<br />
Ну невже він з’їсти може<br />
Десять кілограм? —<br />
Сторож мовив: — Слон до фрукти<br />
Має сильну страсть.<br />
О-го-го, він з’їсти може!<br />
Та хто йому дасть?</p>

<div></div>