<strong>Микола Руденко – Голос</strong>
<p>За вікном — ліхтар. А тут навколо<br />
Світла й сутінків жовтава гра.<br />
Що це — знову спізнююсь до школи?.<br />
— Сину, прокидайся. Вже пора.</p>
<p>І холодний піт. І так неждано<br />
Порадієш: це лише у сні.<br />
А чого б радіти? Що не дано<br />
Знов побігти в школу по стерні?..</p>
<p>Йду свого довершувать урока:<br />
Слід хоча б наприкінці життя<br />
Зрозуміти, як ріка широка<br />
Постає з німого небуття.</p>
<p>Сніг зійшов.Смарагдова травиця<br />
Оживає в лузі де–не–де.<br />
А верба, як сива удовиця,<br />
Весняного воскресіння жде.</p>
<p>Враз неначе небо розкололось —<br />
З-під землі чи з глибин Дніпра<br />
Чую голос, материнський голос:<br />
— Сину, прокидайся. Вже пора…</p>

<div>




</div>

<p>Що це, хто це, бавлячись громами,<br />
Посилає отакі дива?<br />
Вас немає — ви ж померли, мамо.<br />
Та з–під ніг лунає:<br />
— Я жива.</p>
<p>Я жива. Я ворушусь корінням,<br />
Вітерцем шумлю у комиші,<br />
Підіймаюсь каяттям–прозрінням<br />
У твоїй намореній душі.</p>
<p>Я жива. Я вічно воскресаю,<br />
Землю оновляючи твою —<br />
Хмарою над вами нависаю,<br />
Блискавицею у серце б’ю.</p>
<p>Прокидайтесь, діти! Час до школи.<br />
Там, на Сонці, вас Учитель жде.<br />
Є уроки, котрих вам ніколи<br />
Не забуть…<br />
Ніколи і ніде.</p>
<p>…Ох, уроки, ті гіркі уроки!..<br />
По дібровах, плавнях і степах<br />
У далекі і недавні роки<br />
Трупним духом світ оцей пропах…</p>
<p>Мамо, мамо! Встань над берегами.<br />
Ти — мій голос і душа жива…<br />
Шарудить коріння під ногами,<br />
Дніпр широкий кригу розбива.</p>
<p><em>18.02.1974</em></p>

<div></div>