<p>Річки для мене — це живі істоти.<br />
Хто стверджує, що в них душі нема?<br />
Людські страждання, радості й скорботи<br />
Вони вбирають в себе тайкома.</p>
<p>Гніздяться думи у важких туманах,<br />
Шумлять над водами дощем рясним.<br />
І очерет, що шелестить в лиманах,<br />
Звіряє їх висотам неземним.</p>
<p>Ріка несе любов, коли у воду<br />
Красуня рушить з небом на плечі.<br />
І враз береться смутками народу,<br />
Коли заходять в неї орачі.</p>
<p>А місяць кине золотаві скалки<br />
Туди, де в мулі задрімав линок, —<br />
Блакитні тіні, молоді русалки<br />
Понад водою підуть у танок.</p>

<div>




</div>

<p>Коли ж опівночі хмільним, медовим<br />
Запахне в дуба–велета в ногах,<br />
Загиблі воїни насняться вдовам<br />
В захлюпаних мазутом берегах…</p>
<p>Біжить ріка — і все це без угаву<br />
Несе в собі її голубизна.<br />
Перо чаїне упаде в отаву —<br />
І Всесвітом прокотиться луна.</p>
<p>Тоді не квапся береги орати —<br />
Спитай ріку у світанковій млі:<br />
Чому нам слід рубатись і вмирати,<br />
Навіщо тюрми і навіщо грати<br />
І хто ми є на цій старій землі?</p>
<p><em>08.01.1986, Сибір</em></p>

<div></div>