<strong>Павло Мовчан – “Година припливу до скроней шаленої крові…” </strong>
<p>Година припливу до скроней шаленої крові,<br />
година безглуздя, година конання з кохання,<br />
коли ти крізь серце пронизуєш голку метрову<br />
і кров витискаєш крізь рану<br />
під тиском кричання.<br />
Розбито об камінь не кулю шкляну,<br />
а святе покладання:<br />
стрімку спорудити крайнеба заобрійну вежу,<br />
щоб, стрівши світання на сході,<br />
край ночі чекати смеркання,<br />
аби порипати удвох у небесне безмежжя.<br />
Під синім склепінням лунали б слова величальні,<br />
творцю воздалося б хвалою за ласку й терпіння…<br />
Та хвиля торкнула будівлю —<br />
і в безвість провальну<br />
слідом за луною посипалось лунко каміння…<br />
Розгрібши уламки, ти глянув на світ<br />
і жахнувся,<br />
бо, ставши на камінь летючий,<br />
ти в небо летіла…<br />
Я крикнув, та голос на кров обернувся,<br />
засторчена в горлі стріла від натуги бриніла.<br />
Розпечену взявши до рук катівну каменюку,<br />
я з розпачу кинув її навздогони:<br />
летить за тобою і досі той камінь розпуки,<br />
і слід, наче нитка, у небі снується червоний.</p>

<div>




</div>

<p>***</p>

<div></div>