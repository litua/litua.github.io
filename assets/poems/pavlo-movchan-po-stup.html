<strong>Павло Мовчан – По-ступ… </strong>
<p>Знов землю відчиняють грабарі —<br />
до глини прикрої вгрібаються лопати.<br />
Ізнову розпинають на горі<br />
необлітанну душечку крилату…<br />
Люд збайдужілий, під один кашкет<br />
підструганий, і на одну підошву —<br />
зрівня гробки, посунувши вперед,<br />
і вшиє заполоч криваву в довгу прошву…<br />
Вологий холод, ніби вустюки,<br />
за коміри вповзає та за шкіру,<br />
об черепи розплющені зірки<br />
відтінюють убогий колір сірий…<br />
— Подумайте (якщо є думать чим?)<br />
про ті хрести, яких вам не минути.<br />
— Єдиная, — алкаш-грабар кричить, —<br />
цілуючи пляшенцію отрути…<br />
— І не-дєліма… — йому в тон впада<br />
полковник Алксніс і вганяє кулю<br />
в відбиток власний — брижиться вода:<br />
пухир спливає з Німана, мов дуля…<br />
і неділимий безіменний тлум<br />
за танками на Захід кроком рушив.<br />
і по землі пробіг залізний струм, —<br />
мов на дротах затіпалися душі…<br />
Тікає від заглади все живе:<br />
в хрести дерева, а трава — в коріння,<br />
повітря п’ятикутний постріл рве,<br />
а мову облягає оніміння…</p>

<div>




</div>

<p>***</p>

<div></div>