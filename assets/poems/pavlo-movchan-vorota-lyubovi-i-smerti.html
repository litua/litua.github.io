<strong>Павло Мовчан – Ворота любові і смерті </strong>
<p><em>(Гортаючи альбом Джакомо Манцу)</em></p>
<p><strong>1.</strong></p>
<p>Так, ніби слово вимовилось щойно<br />
і в звуки «світ» утіливсь раптом зміст,<br />
а сонячне узгодилось із чорним,<br />
мов шлях натрапив, — розступився ліс…<br />
Бо не згадалась, викликалась болем<br />
вся лінія життєво-родова,<br />
і вибухав ізнов погаслий голос,<br />
і кров переливалась кругова<br />
аж до синів від Єви та Адама —<br />
суцільні то народження, то смерть…<br />
Чого ж сумуєш, я безрідний камінь,<br />
що виповнився досвідом ущерть?<br />
Чи, може, щось забув ти у Едемі,<br />
чи що — назавше вийшов Гільгамеш<br />
із твого тіла? А століття темня<br />
не висвітили полум’я пожеж?<br />
Але ж ти прагнеш новизни постійно<br />
і бути одночасно усіма,<br />
уподобав весняні дні й осінні,<br />
і тобі люба холодом зима?<br />
І поділив безсмертя на хвилини,<br />
на метри — простір, а себе — на всіх,<br />
але ж забув потреби та причини,<br />
бо й радість обернулася на сміх.<br />
І словом «світ» відгородив від себе<br />
прижилене, прикровлене, своє ж.<br />
Ти для якої це чинив потреби?<br />
Забув давно… Забув? Згадав?..<br />
Авжеж…</p>
<p><strong>2.</strong></p>
<p>Дивлюся широко — вікно,<br />
а рами, як повіки…<br />
Давно знімається кіно:<br />
день, півень кукуріка…<br />
Що можна вигадать, додати<br />
до цього світу голосного?<br />
Хіба що камінь розпечатать…<br />
О, якби був я замість Бога!<br />
Печалі б навіть не відняв,<br />
ані жури, ні скніння.<br />
Лише б усі копальні дня<br />
вщерть виповнив ясінням.<br />
Ще б висвітив речовину<br />
важку, глушку, підвладну ночі,<br />
що усяка у глибину<br />
єства і закриває очі…<br />
Що того часу? Дрібка? Вік?<br />
А скільки ж сутіні нічної?<br />
Та не зібрать в душі засік<br />
всієї світлості ламкої…<br />
І щось зосталося на дні,<br />
намулом від імли осіло.<br />
Тінь нахолола на вікні,<br />
та зроговіло тіло.<br />
Ніч щось суттєве додала.<br />
Я звівсь розгледіти відбиток —<br />
та каменем у дзеркала<br />
влетів… і скло розбите,<br />
чув, дзеленькоче слідкома,<br />
а я лечу крізь рами…<br />
Земля глуха, блакить німа,<br />
а в грудях моїх — камінь.</p>
<p><strong>3.</strong></p>
<p>Ой, який ти щедрий, світе!<br />
Заживу і трав, і квітів, супокою заживу,<br />
долю виправлю криву…<br />
Всі надії покладаю<br />
на широку браму «раю»,<br />
хто дорогу перетне<br />
і не пустить в сон мене?<br />
Грішний я — то й світ гріховний,<br />
волю ж бо сповняв верховну:<br />
пухнув з голоду, конав,<br />
яму сам собі копав,<br />
де що бачив, те і брав.<br />
Виживав чи відмирав?<br />
Попаски ходив по полю<br />
і згинав хребет та долю.<br />
Був язик мій, як гольник,<br />
з вуст йшло ойкання — не крик…<br />
Не злічити всіх «гріхів», —<br />
синім полум’ям горів,<br />
призвичаювавсь до «пекла»…<br />
Ой, минувшино далека!<br />
Чим спокутувать мені це життя по кривизні?<br />
Що не крок був — шлях з обриву,<br />
що не лінія, то криво,<br />
що не слово, то верзня!<br />
Доля гнулася щодня…<br />
Перекошене обличчя, криво вигнуті вуста…<br />
Тіло ручий карбівничий<br />
вигинав і не питав.<br />
Ось стою. А «рай» навпроти.<br />
Квіти. Сонечко. Трава.<br />
Не протовплюсь крізь ворота:<br />
гнута плоть, душа крива.</p>

<div>




</div>

<p><strong>4.</strong></p>
<p>В святковій зримості квітневій<br />
прозоряться людо-дерева,<br />
ще не обтяжені нічим —<br />
легкий зеленкуватий дим…<br />
Так, ніби й диб з них не робили,<br />
ані колод, ані хрестів…<br />
Снується погляд любо, мило,<br />
й не видно страчених голів…<br />
Прозора кров суцільним струмом<br />
переганяє міць земну,<br />
а в лійку крони небо з шумом<br />
перетікає — вглибину…<br />
Туди й назад… Але й угору<br />
струмує джерело прозоре,<br />
мов хоче небу показать,<br />
яка життєва благодать…<br />
Блакить безмежна все руйнує,<br />
бо витримать спроможен хто<br />
прозору кров, безсмертний струмінь? —<br />
то й з бруньки ріжеться листок,<br />
а з тебе — зойк… Бо від колиски<br />
аж до хреста чи до труни<br />
стоять дерева близько-близько,<br />
неначе сам із глибини<br />
ти сік хмільний женеш для себе…<br />
О швидше ж віття відчахни,<br />
що гостро виростає з ребер.</p>
<p><strong>5.</strong></p>
<p>У поторках хвиль, у цоркані круглої ріні<br />
вчувалась надмірна ласкавість творця.<br />
В легені вхлинало повітря вечірнє,<br />
щоб вибухнуть вигуком з горла співця:<br />
— Хвала за любов! За прихилля травневе!<br />
За зриму теперішність долі і море життя!<br />
Яка несумірність прожитого дневі:<br />
упала вода, але піднялись почуття…<br />
В прихиленім небі чиясь засвітилась зіниця,<br />
і променем зору проймалось минуще єство,<br />
в якому гніздилося світло, мов птиця,<br />
співало від крил мого тіла литво…<br />
Від доторків темряви страх, наче звук, розростався,<br />
і звужував горло, і звуки гасив,<br />
провалювавсь слух у глухе позачасся,<br />
де глину творець смолянисту місив.<br />
Яку цеї ночі він зліпить потвору?<br />
І йменням яким він її нарече?<br />
Від поторків пучок я, творче, спрозоривсь,<br />
і чорна гора налягла на плече…<br />
Чим сутінь густіша, тим світло вабкіше,<br />
тим дужчає тиск формотворчих долонь…<br />
Стискаються губи: — Тихіше, тихіше…—<br />
Та струменем пирскає з горла вогонь:<br />
то світло, ущільнене в слово спасенне,<br />
зламавши всі стрими, зривалось на крик.<br />
Бо йшов неухильно і прямо на мене<br />
відлитий з смоли мій відбиток — двійник…<br />
На ньому ще знати сліди білих пучок,<br />
з рознятого рота точилась хула;<br />
він руки простер, зажадавши сполучень, —<br />
від п’ят аж до тім’я пристала смола.<br />
І рот залило, і занурився зір у незрячість,<br />
і подих забило… і рухи звело…<br />
Я потиски чув двох долоней гарячих,<br />
відчув повноту, якої в мені не було.</p>
<p>***</p>

<div></div>