<strong>Дмитро Загул – Майбутнє</strong>
<p>Тобі, надіє трудящого люду,<br />
До ніг падуть турботні наші будні;<br />
І з голоду, з безладдя, з цього бруду –<br />
Простуєм шлях у мрійливе майбутнє.<br />
Бо ця доба, що з нами настає,<br />
Цей рік і місяць, день і ця година –<br />
Співають нам про владарство твоє,<br />
Що тільки ти – надія їх єдина.</p>
<p>Батьки вмирають, родяться сини.<br />
Ростуть вони і прийдуть на готове.<br />
Чи не для них настужувались ми?<br />
Чи не для них пролляли стільки крові?<br />
І заснемо, як листя восени,<br />
Одійдемо, як ті хмарки на небі…<br />
Про тебе снили дивовижні сни,<br />
До тебе прагли, гинули за тебе.</p>
<p>І селянин із плугом у руках,<br />
Що борознами ці поля мережить, –<br />
І той літун, що, мов той птах,<br />
За ворогом з далекогляду стежить, –<br />
І робітник, що глиби скелі коле,<br />
І військовий, що спокій береже, –<br />
З них кожний творить, кожний молить:<br />
Приходь уже! Приходь уже!</p>
<p>Чи ж не для тебе родяться співці,<br />
Що в холоді убогої кімнати<br />
Збирають вирази та образи багаті,<br />
Виносять їх на площі й вулиці?..<br />
Вони, – самітні все своє життя, –<br />
Виховують, захоплюють борця,<br />
Бо ритмом днів твоїх зворушують серця.<br />
Тобі ж і я оддав свої чуття.</p>

<div>




</div>

<p>І маляри малюють без кінця –<br />
Картини, краєвиди та портрети,<br />
А потім з рук голодного митця<br />
Оті ескізи, радісні сюжети<br />
Так ваблять і милують очі,<br />
Бо це про тебе наші сни пророчі,<br />
Ти зміст пісень, картин і всіх поем, –<br />
Основа всіх різноманітних тем.</p>
<p>Дивлюсь на фільму в кілька тисяч метрів,<br />
На Гіггінса, Некрополь чи на Газ, –<br />
Мене виводить із сучасних нетрів<br />
Чиясь рука у той майбутній час,<br />
Де буде світло, радісно, прозоро,<br />
Де буде серцю і рукам просторо<br />
І легко так для працьовитих мас…<br />
Вже близько він, отой веселий час!</p>
<p>Як віоліна чи п’яніно дзвонить,<br />
Мов з леготом у березні фіалка, –<br />
А балерина голову наклонить<br />
Чутливим жестом, мов сумна весталка, –<br />
Про тебе марю, марю ніч і день.<br />
Майбутнє, ти мотив моїх пісень,<br />
До тебе ритм і кожна рима кличе –<br />
Й вони твої надійні будівниці.</p>
<p>Тобі складаю цю весільну оду,<br />
Майбутня втіхо змучених сердець,<br />
З мільйонами розкутого народу<br />
До тебе потом молиться й співець:<br />
Приходь уже, надіє цього люду!<br />
Зроби вже раз минулому кінець!<br />
Тобі одній співати буду,<br />
Тобі сплету останній свій вінець.</p>
<p>1923. ІЗ ЗБІРКИ “НАШ ДЕНЬ”, ЖОВТНЕВИЙ ВИХОР</p>

<div></div>