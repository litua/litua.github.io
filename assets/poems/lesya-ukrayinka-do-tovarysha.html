<strong>Леся Українка – До товариша</strong>
<p>Чи згадали хоч раз ви про мене в тюрмі,<br />
Як про вас я спогадую, хвора?</p>
<p>Як ростинам бракує життя в вогкій тьмі,<br />
Так обом нам бракує простора.</p>
<p>Темна доля забрала життя мого рай.<br />
Вам його темна сила забрала.</p>
<p>Через весь поневолений рідний ваш край<br />
Наче зла хуртовина заграла.</p>
<p>Ох, тепера мене у недолі моїй<br />
Не один добрий друг потішає:</p>
<p>«Не годиться журитись в пригоді такій,<br />
Адже іншим ще гірше буває!»</p>
<p>Та які се слова і даремні, й нудні,<br />
Хоч порадники щирі й охочі.</p>
<p>Якби знали сі люди, які то сумні<br />
Дні без сонця, без місяця ночі!</p>
<p>Та не знають вони, що приваблює нас<br />
Навіть сніжная буря зимою.</p>

<div>




</div>

<p>Що нас так порива у безрадісний час<br />
Навіть гомін дощу за тюрмою.</p>
<p>Та ще гірше, ніж болі й неволя тісна,<br />
Ся єдиная думка вбиває,</p>
<p>Ся розвага людська і ганебна, й страшна:<br />
«Адже іншим ще гірше буває!»</p>
<p>Якби знать, що останні на світі терни<br />
Нам уквітчають чола криваві,</p>
<p>Хай би ранили гостро і люто вони,<br />
Ми б стояли, як владарі, в славі.</p>
<p>В тім і жаль, що, хоч би ми черпати могли<br />
Непомірними чашами горе,</p>
<p>Скільки б ми таких кубків гірких не пили,-<br />
Ще зостанеться цілеє море.</p>
<p>В тім і лихо, що, скільки б вінків не плели<br />
Для робітників діла і слова,</p>
<p>Скільки б терну на тії вінки не стяли,<br />
Ще зостанеться ціла діброва.</p>
<p>19.01.1897</p>

<div></div>