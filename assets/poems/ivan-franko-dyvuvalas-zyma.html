<strong>Іван Франко – «Дивувалась зима…»</strong>
<p>Дивувалась зима<br />
Чом се тають сніги,<br />
Чом леди присли всі<br />
На широкій ріці?<br />
Дивувалась зима:<br />
Чом так слабне вона,<br />
Де той легіт бересь,<br />
Що теплом пронима?<br />
Дивувалась зима:<br />
Як се скріпла земля<br />
Наливаєсь теплом,<br />
Оживає щодня?<br />
Дивувалась зима:<br />
Як посміли над сніг<br />
Проклюнутись квітки<br />
Запахущі, дрібні?<br />
І дунула на них<br />
Вітром з уст ледяних,<br />
І пластом почала<br />
Сніг метати на них.<br />
Похилились квітки,<br />
Посумніли, замклись;<br />
Шура-буря пройшла –<br />
Вони знов піднялись.<br />
І найдужче над тим<br />
Дивувалась зима,<br />
Що на цвіт той дрібний<br />
В неї сили нема.</p>

<div>




</div>

<p>27 марта 1880</p>

<div></div>