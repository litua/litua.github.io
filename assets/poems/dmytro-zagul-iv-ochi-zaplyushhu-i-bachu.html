<strong>Дмитро Загул – ІV. “Очі заплющу і бачу…”</strong>
<p>Очі заплющу – і бачу:<br />
Летить чорнокрилий птах,<br />
Що хоче кров гарячу<br />
Точити по степах.</p>
<p>Уха затичу – і чую:<br />
– Волі доволі! Я йду! –<br />
І чулим серцем віщую<br />
Ще більшу біду.</p>
<p>Невже ж і я привикну<br />
Дивитись і мовчать?<br />
Нехай осліпну, а скрикну:<br />
Навіщо той чад?</p>

<div>




</div>

<p>Невже ж тремтіти буде<br />
Сплюгавлена душа?<br />
Не витримать серцю облуди, –<br />
Це ж гірш од ножа!</p>
<p>Хочу не знати – і знаю:<br />
Загублене весло!<br />
Несе в далечінь безкраю<br />
Схвильоване русло.</p>
<p>Брехать не в моїй натурі…<br />
Яку – чи оцю, чи ту? –<br />
Я мушу знайти в цій бурі<br />
Світлу мету!</p>
<p>Я мушу збагнути добре,<br />
Я мушу пізнати все!<br />
Де світлосяйний обрій?<br />
Куди ж отой вир несе?</p>

<div></div>