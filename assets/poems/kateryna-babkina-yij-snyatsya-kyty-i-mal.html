Катерина Бабкіна – Їй сняться кити і малі північні пташки…<p>Їй сняться кити і малі північні пташки,<br />
блискучі колії та чужі рюкзаки,<br />
і мандаринів середземні стиглі боки<br />
у нічному листі.<br />
й іноді теж – всі її чоловіки,<br />
котрі так невдало зійшлися в одному місці.<br />
їй хочеться келихів, суконь, смішних подій,<br />
вітрильників білих, що ковзають по воді,<br />
яскравих повернень і тоскних блакитних злив,<br />
пісень і океанських припливів<br />
і також щоби хтось назавжди її захистив<br />
від усіх лихих і незрозумілих впливів.<br />
І хай вона тобі світиться як ніхто,<br />
коли підкурює або веде авто,<br />
коли розсипає дріб’язок і ключі,<br />
коли не відповідає на дзвінки уночі,<br />
і хай твоє серце вистрибує через рот<br />
від всіх її сподівань, надій і скорбот,<br />
чи від кута повороту її голови<br />
як від запаху свіжоскошеної трави.<br />
Нехай вона мандрує в твоїй крові,<br />
під язиком, в легенях і голові –<br />
помри чи зникни, та тільки стій де стоїш,<br />
допоки певне все, щось залишається між –<br />
обіцянки, відстані, сутінки снігові.</p>

<div>




</div>

<p>автор: <strong><a href="http://onlyart.org.ua/?page_id=48365">Катерина Бабкіна</a></strong></p>
<p></p>

<div></div>