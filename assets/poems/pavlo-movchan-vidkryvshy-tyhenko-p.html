<strong>Павло Мовчан – “Відкривши тихенько повітряні двері…” </strong>
<p>Відкривши тихенько повітряні двері<br />
і звузивши очі, я в світло вступив:<br />
літали ромашки легкі, білопері,<br />
сталився на вітрові сонячний спис.<br />
Вступало у згоду з блакитним — зелене;<br />
сприймаючи світло, мій зір віддавав<br />
і смуток високий, і радість священну<br />
так, ніби із мене ще хтось виглядав…<br />
Він світла боявся завжди, а сьогодні,<br />
примруживши очі, так пильно дививсь<br />
в зелену кипінь, у блакитну безодню<br />
і стежив, як сонячний гостриться спис…<br />
Не вперше ж він бачить цю днину липневу,<br />
бо тихо чаїться в мені він завжди…<br />
Чи, може, привабило щось в цьому дневі?<br />
Летючі ромашки? Чи сум молодий?<br />
Чи, може, за межами зримого бачив<br />
він те, що приносить лиш сутінь нічна:<br />
сумує дорога, і дерево плаче,<br />
і ти несеш свічку, сумна-пресумна…<br />
Та світла немає, бо свічечка з криги —<br />
сльозами рясними викрапує з рук:<br />
хтось викреслив світло з життєвої книги,<br />
зостався сирітний блукаючий звук…<br />
Той другий в мені весь напружився слухом,<br />
був вискочить ладен, та світла боявсь…<br />
За сонцем ранковим і я собі рухавсь,<br />
долаючи простір, минаючи час.<br />
І спис, що сталився, летів на півкроку<br />
попереду мене й моєї журби…<br />
Літали ромашки у полі широкім,<br />
далекі від смутку нічної доби.</p>

<div>




</div>

<p>***</p>

<div></div>