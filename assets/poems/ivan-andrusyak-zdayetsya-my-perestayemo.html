Іван Андрусяк – здається ми перестаємо слухати…<p>здається ми перестаємо слухати<br />
такою безневинною печаль<br />
скрадається вкороченими звуками<br />
в яких живого імені не жаль</p>
<p>код бездоріжжя: ребра і вино<br />
триматися як поручень на кризі<br />
за те що доручити не дано<br />
своїй останній невмирущій книзі</p>
<p>за те що бог під ребрами зійшов<br />
гаряче лезо а кістки холодні<br />
за те що не розсмоктується шов<br />
у пращу галилейської безодні</p>
<p>немислимо неміряно навспак<br />
губами жертву втомлену вершити<br />
на тінь вершини наступити так<br />
немов на горло це несамовите</p>

<div>




</div>

<p>немов по ребрах крила пір’я ніж<br />
вино червиве каменем і брудом<br />
неначе він цю істину возніс<br />
а кожен ліс при ній лишився судом</p>
<p>проповідає листя і смолу<br />
могилу теплу стеле перегноєм<br />
і кожному пропащому ослу<br />
заповідає жити під горою</p>
<p>а слухати давно вже перестав<br />
та й ми самі також перестаємо<br />
немислимого духу золота<br />
печаль над нами стелиться незримо</p>
<p>і живемо — і бог і ліс і суд<br />
тоненьким швом помічені з безодні<br />
їмо се тіло і п’ємо росу<br />
а може й кров вона також холодна</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>