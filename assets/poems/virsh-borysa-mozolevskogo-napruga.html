<strong>Мозолевський Борис – Напруга</strong>
<p><em>Інженерові-енергетику М. Медвєдєву</em></p>
<p>Прокидайся, інженере,<br />
Ковдру сну під ноги вергай!<br />
Морок ночі розженемо<br />
Мегаватами енергій.</p>
<p>Умиваються квартали.<br />
Б’є у дзвони неба вежа.<br />
В сто напруг понад світами<br />
Стугонить твоя мережа.</p>
<p>Так десь, може, і впадемо<br />
(Що життя на плин не спише?)<br />
Де вже вічного Едему? —<br />
Ласки тихої не спивши!</p>
<p>Чи збагнути зубоскалам,<br />
Як боліло нам коріння,<br />
Як свої шляхи шукали<br />
На дорогах покоління?</p>

<div>




</div>

<p>По густих здвижанських луках<br />
Сонце котиться до пруга.<br />
Й крадькома, немов гадюка,<br />
Підповза до серця туга.</p>
<p>Перша туга тужить чорно,<br />
Друга туга тужить біло.<br />
Як любилось неповторно!<br />
Скільки мрій степами збігло!</p>
<p>А стовпи поважно й гордо<br />
Йдуть в світи через просіку.<br />
Не дротами вже, а горлом<br />
Стугонить напруга віку!<br />
Спалахнемо наостанку —<br />
Похитнеться неба вежа!<br />
Проспіває на світанку<br />
Гімн життю твоя мережа.</p>

<div></div>