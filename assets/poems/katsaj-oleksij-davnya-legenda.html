<strong>Кацай Олексій – Давня легенда</strong>
<p>Мовчазно з простору відстані робить<br />
зоряна яхта в сузір’ї Кіля<br />
й розповідає зістарілий робот<br />
нам про планету Земля</p>
<p>Слухаємо молоді та дурненькі<br />
зопалу блиск не сховавши очей<br />
з вуст механічних лункі побрехеньки<br />
про батьківщину людей</p>
<p>Ніби колись не у небі під небом<br />
в колі пекельнім самотніх думок<br />
чоловіки скаженіючи з ребер<br />
з крику творили жінок</p>
<p>Ті ж свої груди на двоє роздерши<br />
половинки їм сердець віддали<br />
аби вони закривавлені вперше<br />
біль відчувати змогли</p>

<div>




</div>

<p>Вчилися ріки текти в океани<br />
мудрі рослини створили степи<br />
не спромоглось лише людство у рани<br />
вкласти потрібні частки</p>
<p>Пошуку їх лабіринт знавіснілий<br />
відчаєм віри людей катував<br />
і непомітно Земля здаленіла<br />
зникла між зоряних лав</p>
<p>В спогадах людських планета втонула<br />
наче у хвилях морських материк<br />
час збаламучений сиплеться мулом<br />
на скам’янілий чийсь крик</p>
<p>Та ще пронизують обрій дороги<br />
ще у слідах проступа згусла кров</p>
<p>Тут обірвав свою розповідь робот<br />
бо за мастилом пішов</p>
<p>Потім коли обпалило скафандри<br />
протуберанцями Альфи Киля<br />
ти шепотіла “а може й насправді<br />
є та планета Земля?..”</p>

<div></div>