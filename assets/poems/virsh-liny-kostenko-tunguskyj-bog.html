<strong>Ліна Костенко – Тунгуський бог</strong>
<p>Я ж тебе вистругав, боже,<br />
З такого смаглявого дерева!<br />
Я ж вороною пір’їнкою вуса тобі малював!<br />
Я ж тобі, боже, повісив буси до самого черева!<br />
Жінку свою найсолодшу на ніч тобі дарував!<br />
Я ж тобі, боже, щоранку бив у священний бубон!<br />
Я ж не стругав собі бога більше ні з яких дров!<br />
Я ж тобі в ніздрі сережку!<br />
Щоб ти не світив мені пупом,<br />
Я ж золоті пацьорки звідси ось відпоров!<br />
Я ж тобі — зуб акули! Я ж тобі — роги марала!<br />
Я ж просив тебе, боже, щоб ти захистив мій чум!<br />
Землі мої віднято… Діти мої повмирали…<br />
Я ж просив тебе, боже. Ти мене, боже, не чув?<br />
Зорі мої кедрові кров’ю моєю нагусли.<br />
Вітер моєї свободи плюнув мені в лице.<br />
Ти думав, як ми нещасні, ти думав, як ми тунгуси,<br />
То ми вже до всього звикли, то видержим вже і це?!<br />
Я ж був ладен валятись тебе тут під ногами,<br />
а ти віддав мою землю на глум моїх ворогів!<br />
Може, клячать даремно люди перед богами?<br />
Може, іноді треба бити своїх богів?<br />
Може, іноді варто кидати їх у полум’я?<br />
Де ж мої землі… і діти… і найсолодша жона?<br />
Я ж тобі губи мазав кров’ю найкращого оленя!<br />
А ти мені так віддячив?!<br />
Так на ж тобі, на тобі, на!!!</p>

<div></div>