<strong>Леся Українка – «Ой високо сонце в яснім небі стало…»</strong>
<p>Ой високо сонце в яснім небі стало,</p>
<p>Гаряче проміння та й порозсипало,</p>
<p>По хвилях блакитних пливе човен прудко.</p>
<p>От і берег видко! прибули ми хутко.</p>
<p>Ой вже сонечко яснеє та стало на межі,<br />
Освітило акерманські турецькії вежі.</p>
<p>Сі круглії вежі й високії мури –</p>
<p>Страшні та суворі, непевні, понурі,</p>
<p>І скрізь у тих мурах стрільниці-бійниці,</p>
<p>При вежах тих сумні «темнії темниці».</p>
<p>В сих темницях колись наші та приймали горе,<br />
Слали думки крилатії через сине море…</p>
<p>Ходім же турецький замок оглядати,</p>
<p>Щоб нашу і славу, і лихо згадати, –</p>
<p>Згадать давню славу, козацькую волю,</p>
<p>І тяжку недолю, турецьку неволю;</p>
<p>Тут колись гуляла доля і воля кривава,<br />
Тяжко-важко доставалась та чужая слава!</p>
<p>У темних темницях нема ні віконця,</p>
<p>Не видко з них світла ні ясного сонця!</p>
<p>А світ такий красний, хороший, розкішний!</p>
<p>Під ясним промінням лиман такий пишний.</p>
<p>Його хвиля край берега ясно так синіє,<br />
А дедалі ледве-ледве, мов туман, леліє…</p>
<p>Глянуть на лиман той, – втішається око!</p>
<p>Колись його хвилі вкривались широко</p>
<p>Тими байдаками, легкими чайками,</p>
<p>Що плили на сей бік та за козаками:</p>
<p>Швидко рідних визволяти козаки летіли…<br />
За мурами високими вороги тремтіли…</p>
<p>Славо, наша згубо! славо, наша мати!</p>
<p>Тяжко зажуритись, як тебе згадати!</p>

<div>




</div>

<p>Кров’ю обкипіла вся наша давнина!</p>
<p>Кров’ю затопила долю Україна.</p>
<p>Ой лимане-лиманочку, хвиле каламутна!<br />
Де поділась наша воля, слава наша смутна?</p>
<p>Чи на те ж козацтво гинуло в неволі,</p>
<p>Побивалось тяжко, шукаючи долі,</p>
<p>Чи за те лилися кривавії ріки,</p>
<p>Щоб усе пропало й забулось навіки?</p>
<p>Та коли судилось марно лицарям загинуть,<br />
То невже про них і гадку нащадки закинуть?</p>
<p>Все мина!.. Від слави давньої давнини</p>
<p>Лиш зостались вежі та німії стіни!</p>
<p>Де ходили люті турки-яничари,</p>
<p>Там пасуться мирні овечок отари…</p>
<p>Де полягла козацькая голова думлива,<br />
Виріс там будяк колючий та глуха кропива.</p>
<p>Виросла там квітка у темниці, в ямі,</p>
<p>Ми її зірвали, – нехай буде з нами!</p>
<p>Квітка тая, може, виросла з якого</p>
<p>Козацького серця, щирого, палкого?..</p>
<p>Чи гадав той козаченько, йдучи на чужину,<br />
Що вернеться з його серця квітка на Вкраїну?.</p>
<p>Сумно тут усюди, так пусто, так глухо,</p>
<p>У цілому замку немає ні духа,</p>
<p>Коло брами тільки мінарет тоненький,</p>
<p>Там курінь приладив вівчар молоденький.</p>
<p>Та в курені-мінареті вівчаря немає, –<br />
Он він з вежі високої на діл поглядає.</p>
<p>З високої вежі вівчарику видко,</p>
<p>Як котяться хвилі лиманові швидко,</p>
<p>А далі зникають у синьому морі…</p>
<p>Вівчарика погляд блукає в просторі.</p>
<p>Має він простор широкий для думок та гадок,<br />
Що то він тепер гадає, лицарський нащадок?..</p>

<div></div>