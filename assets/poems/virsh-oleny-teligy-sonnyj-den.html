<strong>Олена Теліга – Сонний день</strong>
<p>Безтурботність і світлий спокій…<br />
Сонний день всі думки придушив,<br />
Не шумлять дерева високі,<br />
Теплий мох підбирає кроки,<br />
І крім нас — ні душі.</p>
<p>Мрії, спогади — все згоріло…<br />
Легко жить без великих хотінь!<br />
Ніжно ранять промінні стріли<br />
І зривають весняні крила —<br />
У мережану тінь.</p>
<p>Але там, де берізка-пані<br />
Шаль прозорий нам кинула в дар,<br />
Всі думки колихнулись, п’яні,<br />
І пориву зломить не в стані,<br />
Піднялись аж до хмар!</p>

<div>




</div>

<p>Голос твій затремтів, мов птиця,<br />
Під потоком палаючих слів<br />
Про козацькі степи й станиці<br />
І про все, що лише присниться<br />
Не на рідній землі.</p>
<p>Поховалась в зелених травах,<br />
Відкотилася казка проста…<br />
Але кожне із слів яскравих<br />
Обірвалось на душу мляву,<br />
Ніби весла на став.</p>
<p>Сну нема! Ми б летіли в гори,<br />
В височінь, аж на соняшний шпиль,<br />
Бо під ним всю пекучу змору<br />
Захлисне і напоїть море —<br />
Чорне море — мов хміль!</p>

<div></div>