Іван Андрусяк – поети втікають від знуджених полчищ…<p><em>Толікові Дністровому</em></p>
<p>поети втікають від знуджених полчищ<br />
їм втомлені кості ніхто не полоще<br />
заладили знову останні чи перші<br />
на голій долоні червоні черешні<br />
губата подушка вкривається потом<br />
блукає по світу глобальна скорбота<br />
і вірить не вірить і любить не любить<br />
що в кожного слова покусані губи</p>

<div>




</div>

<p>поети повинні шукати ґяура<br />
їм горло надточує птаха похмура<br />
подзьобані гланди і горла роздерті<br />
кому дарувати цей шанс на безсмертя<br />
цей витвір уяви ці чари за чару<br />
печально гойдати причинну почвару<br />
платня невелика та й ціни помірні<br />
отак на землі й розплодились невірні</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>