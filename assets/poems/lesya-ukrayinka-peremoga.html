<strong>Леся Українка – Перемога</strong>
<p>Довго я не хотіла коритись весні,<br />
Не хотіла її вислухати,</p>
<p>Тії речі лагідні, знадні, чарівні<br />
Я боялась до серця приймати.</p>
<p>«Ні, не клич мене, весно, – казала я їй, –<br />
Не чаруй і не ваб надаремне.</p>
<p>Що мені по красі тій веселій, ясній?<br />
В мене серце і смутне, і темне».</p>
<p>А весна гомоніла: «Послухай мене!<br />
Все коряться міцній моїй владі:</p>
<p>Темний гай вже забув зимування сумне<br />
І красує в зеленім наряді;</p>

<div>




</div>

<p>Темна хмара озвалася громом гучним,<br />
Освітилась огнем блискавиці;</p>
<p>Вкрилась темна земля зіллям-рястом дрібним;<br />
Все коряться мені, мов цариці;</p>
<p>Хай же й темнеє серце твое оживе<br />
І на спів мій веселий озветься,</p>
<p>Бо на нього озвалося все, що живе,<br />
В тебе ж серце живе, бо ще б’ється!»</p>
<p>Тихо думка шепоче: «Не вір тій весні!»<br />
Та даремна вже та осторога, –</p>
<p>Вже прокинулись мрії і співи в мені…<br />
Весно, весно, – твоя перемога!</p>
<p>14.05.1893</p>

<div></div>