<strong>Микола Вінграновський – У срібне царство цвіркунів…</strong>
<p>У срібне царство цвіркунів<br />
Од вітру голубого<br />
Упав інжир і розімлів,<br />
І не сказав нічого.</p>
<p>Його понюхала оса<br />
Своїм жовтеньким носом.<br />
Його надибала роса<br />
І всілась над ним росо.</p>

<div>




</div>

<p>Цар цвіркунів Цвіркун-Співець<br />
Інжира як побачив,<br />
То так зрадів — хай тобі грець! —<br />
Що аж зайшовся плачем.</p>
<p>За Цвіркуном — у плач оса<br />
Осиною сльозою,<br />
А за осою і роса<br />
Сльозою росяною!</p>
<p>Утрьох так плакали вони<br />
Від радості і щастя,<br />
Що цей інжир їм до весни<br />
За мед солодшим здасться!</p>
<p><em>1965</em></p>

<div></div>