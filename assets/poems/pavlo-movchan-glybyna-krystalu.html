<strong>Павло Мовчан – Глибина кристалу </strong>
<p>Почварний грім. І розтин блискавиці.<br />
Німіння попелу, в якому колісниця<br />
виглиблює ненадовго свій слід,<br />
за хвилю об’їжджаючи весь світ.<br />
При спалахах розламується лід,<br />
по тріщинах глибини виявляє,<br />
і світлість, що лягла була на спід,<br />
дрібними пухирцями виринає.<br />
А півень своїм співом огромляє<br />
імлистий простір, сплюснутий з боків.<br />
І дід стоїть і пальці загинає,<br />
рахуючи ретельно, скільки днів<br />
до Теплого Олекси залишилось.<br />
— Чотири… — мимрить. —<br />
Знову покотилось<br />
каміння з неба, проліски збудились…<br />
І бджоли вже пробуджено гудуть,<br />
бо пахне їм знадвору тепла путь…—<br />
І дід стає на лід в передчутті, в чеканні,<br />
і, наче пухирці, спливають згадки давні:<br />
густі меди, возів ряди на самий Спас,<br />
і дяк, неначе джміль, несе густющий бас…<br />
Йде дівчина, цвіте на голові вінок,<br />
а довкруж неї бджіл літа співкий клубок;<br />
і голосом лунким, який не має меж:<br />
— Мироне, чом ти бджіл на полі не пасеш?!—<br />
І чує, чує він, як лопнув раптом звук,<br />
і видиво хистке вже вислизає з рук…<br />
І глянув: в кублах хмар продухвина зія,<br />
а біля ніг сичить, немов жеретія,<br />
роздвоєне жало цівкого ручая.</p>

<div>




</div>

<p>***</p>

<div></div>