<strong>Антонич Богдан-Ігор – Голос моря</strong>
<p><em>З Ярослава Врхліцького</em></p>
<p>Мов гамір труб і бубнів, псалма дзвонів,<br />
Мов водоспад, що вниз невпинно рве,<br />
Мов тисяч львиць, що кожна з них реве,<br />
Пташиних буря крил та крик мільйонів,</p>

<div>




</div>

<p>Сплітається тут тисяч різних тонів,<br />
Тут бренькотить, там знов брязк, шум пливе,<br />
А з цього гімну, тучі й свару зве<br />
Синайського щось відгомоном трону:</p>
<p>“Безмежна, вічная симфоніє,<br />
В акордах з вітром віддих бога грає,<br />
З моїм його хід серця в змязі б’є</p>
<p>Осанна, що ніколи не вмирає.<br />
В грозі поет моїх крас келих п’є,<br />
Моїм теж глибом в вічність споглядає!”</p>

<div></div>