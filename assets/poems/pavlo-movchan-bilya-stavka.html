<strong>Павло Мовчан – Біля ставка </strong>
<p>Одмучена холодна ніжність<br />
води в осмерклому ставку.<br />
Померхлий камінь, мов наріжник,<br />
зануривсь в куряву сипку.<br />
Ой не смути мойого серця<br />
сухим знесиленим стеблом.<br />
Присохлий усміх з губ зітерся,<br />
тінь облямовує чоло.<br />
У дзеркалі камінчик ойкнув<br />
і чорні персні рознизав,<br />
і розпустилась на волокна<br />
по оці золота сльоза…<br />
Чи, може, погляд прохолонув,<br />
чи згадку я нахолодив:<br />
без ойкоту минуле тоне,<br />
що й не добути з-під води<br />
ані уламку дня, в якому<br />
малина губи червонить:<br />
берези світяться святково,<br />
вицвенькує синиця:— Жить!..—<br />
Ні, того шуму не добути,<br />
що приколихував пташок,<br />
бо що не дерево, то — слуте,<br />
бо що не гілка, то — свисток…<br />
І ледве теплиться калина<br />
в роздмуханім гіллі, в золі.<br />
І луска плесо, коли кинеш<br />
отвердлу грудочку землі.</p>

<div>




</div>

<p>***</p>

<div></div>