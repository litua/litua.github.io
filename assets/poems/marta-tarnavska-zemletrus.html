<strong>Марта Тарнавська – Землетрус </strong>
<p><em>Моїм синам Маркові і Максимові —</em><br />
<em> вдумливим критикам, прекрасним друзям</em></p>
<p>Землетрус</p>
<p><em>Лялі</em><br />
<em> — після чергового землетрусу в Каліфорнії</em></p>
<p>На скалі Ріхтера занотували: сім.<br />
Якісь щасливі фоторепортери<br />
на фільм схопили драматичну сцену:<br />
мурована фортеця подалась<br />
і умлівіч розсипалась в руїну.<br />
(Тепер — говорять — є такий закон,<br />
що будувати треба сейсмостійко —<br />
нових споруд не валить землетрус).<br />
Та ось кокарда зв’язаних доріг<br />
— таке мале каліфорнійське чудо —<br />
здавила, мов кліщами, валку авт:<br />
не встоялись залізо і бетон<br />
в маленькому природи катаклізмі…</p>

<div>




</div>

<p>Каліфорнійцям люди співчувають,<br />
але й дивуються: чому б, мовляв, не вийти<br />
із цього краю частих землетрусів<br />
до інших, більш безпечних, берегів?<br />
— Вони ж собі, отямившись від струсу,<br />
зализують, мов звірі, біль тривоги,<br />
і, заховавши споважнілі очі<br />
за соняшні зелені окуляри,<br />
банановий збирають урожай<br />
і сонць ярких гарячі помаранчі<br />
їм падають у запашні сади,<br />
де на одній галузці цвіт і овоч…</p>
<p>Як струсоне душею землетрус —<br />
його на скалі Ріхтера не зміриш,<br />
не лишиться документальний фільм,<br />
як для біографів майбутніх свідок…<br />
Та ось — антисейсмічна і гнучка,<br />
мов ця будова за новим законом, —<br />
людина виживає катаклізм,<br />
і, перебувши непосильну пробу,<br />
не утікає в безпечальну даль,<br />
а ліпить знову черепки ілюзій,<br />
і, темні окуляри надягнувши,<br />
іде, сонцепоклонниця, в город,<br />
щоб у землі, тремтячими руками,<br />
плекати свіжі парості життя.</p>
<p>1974</p>

<div></div>