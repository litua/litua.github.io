<strong>Борис Грінченко – Сорока</strong>
<p>Покинувши ліси свої,<br />
Сорока в город полетіла.<br />
Там по садках тинялася без діла,<br />
Довгенько по гаях не бачено її…<br />
Всі думали: пропала Білобока,—<br />
Аж ось — сусіль!1 — вернулася Сорока!<br />
Вернулася і зараз крик такий<br />
Вона зняла, що ліс озвавсь луною:<br />
«Сюди! сюди! злітайтеся мерщій!<br />
Послухайте! До вас я з новиною!»<br />
От стрепенувся ліс, летять пташки,<br />
Летять великі птиці,<br />
Орли, і Соколи, Зозулі і Шпаки,<br />
Тихенькі Солов’ї і гомінкі Синиці.<br />
Злетілися, посіли на гіллі —<br />
А що то скаже їм та городянська штука?<br />
«Послухайте мене, великі і малі!—<br />
Озвалася вона. — Є в мене вам наука.<br />
Ну, де ви живете? Що знаєте, дурні?<br />
Самі все лісові пісні<br />
Співаєте, як і співали!<br />
Покиньте їх! Не ті часи настали:<br />
Тепер путящий спів<br />
Не тут, серед гаїв,—<br />
Ні, тут дурні патяки,—<br />
А в г<em>о</em>роді — отам співаки!..<br />
Отам пісні… Навчилась їх і я…<br />
Вже годі слухать Солов’я,<br />
Послухайте мене,— співання ж бо яке!..<br />
Скрек<em>е</em>!.. скрек<em>е</em>!.. скрек<em>е</em>!..»</p>

<div>




</div>

<p>*</p>
<p>Вона ще довго скреготіла,<br />
А далі Шпак на те загомонів:<br />
«Та ну бо вже! Не буде діла!<br />
Ми це од тебе чули спів,<br />
А іншого, як ти не вміла,<br />
То й город не навчив.<br />
Була ти й будеш скреготуха,—<br />
Чого ж ти нам дратуєш уха<br />
Та бешкет робиш на ввесь гай?<br />
Хай кожен так собі співає,<br />
Як хто зуміє і здолає,—<br />
Усяким співам волю дай,<br />
То й буде в нас співучий край!..»</p>
<p><em>1889.VII.17</em></p>

<div></div>