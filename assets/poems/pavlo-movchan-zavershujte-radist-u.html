<strong>Павло Мовчан – “Завершуйте радість у чистому слові любові…” </strong>
<p>Завершуйте радість у чистому слові любові<br />
й дозрілому трунку,<br />
не обертайте на камінь ні слова, ні думку:<br />
жити ж бо нам нароковано спільно<br />
далеко-предальньо.<br />
Зими снігами зведуться і весни клечальні;<br />
свіжа вода, що зросте понад вінця високі,<br />
змиє чоло й припорошені щоки.<br />
Шлях нам широкий,<br />
колеса рипучі…<br />
Перепочинем,<br />
як зійдемо з кручі.<br />
Мідні цеберки взолотять долоні,<br />
річку столочать розпалені коні.<br />
Вільглі кульбаки прочахнуть на вітрі.<br />
Широко нам у широкому світі-і!..<br />
Глибше зануримось спрагою в трунки,<br />
вільному втіха — в співучім відлунку.<br />
Голови — сонцем просвітлені —<br />
пахнуть джерельно, полинно;<br />
степ нам насниться і лови пташині.<br />
В кожного сокіл сидить на плечі гострозорий,<br />
тихне ковил, вистеляється обрій —<br />
ось вам і учта для всенького роду…<br />
— Треба вставать, бо вже сонце на сході.<br />
Важко байдак зрушить з причалу.<br />
Простір безмежний перейдем помалу.<br />
Далі чим швидше, крутіше кипітиме річка —<br />
місто на вістрі летітиме в очі навстрічно.</p>

<div>




</div>

<p>***</p>

<div></div>