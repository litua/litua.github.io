<strong>Павло Мовчан – “Як водомірка: стриб вперед…” </strong>
<p>Як водомірка: стриб вперед —<br />
вода ж назад віднесла<br />
і легко, наче очерет,<br />
в руках ламає весла…<br />
Життя ні зором ухопить,<br />
ані вловити в жменю —<br />
воно не ділиться на мить<br />
для тебе і для мене.<br />
Суцільним плином на всю шир<br />
осяжне і глибинне.<br />
А ти один лише пунктир<br />
на хвилі — соломина.<br />
Несе? Віддайсь на течію<br />
і не хапай за поли,<br />
коли зневажили твою<br />
любов. Втішайся болем.<br />
Несе, несе, хоча й назад.<br />
Але ж таке знайоме:<br />
ось сквер, скамниця, листопад,<br />
два погляди зимові…<br />
Вільшини, верби, жменя хат,<br />
пливе, пливе солома…<br />
А десь в пониззі — перекат,<br />
чутніша його гомін…</p>

<div>




</div>

<p>***</p>

<div></div>