<strong>Павло Мовчан – В степу </strong>
<p>По хвилі зеленій пливе-виглибає ковчег для спасіння,<br />
і коршак у пошуках суші заточує лет,<br />
розмотана нитка сотається в небо від тіні,<br />
та слово благальне на кілька віків заліта наперед.<br />
Крізь дошки розсохлі щілястий пирій протікає,<br />
і чвирка крізь пальці драглиста зелена трава,<br />
і степ розіллявсь — скільки око сягає,<br />
хитається снасть, і вітер гуде в рукавах.<br />
Перепел випливе, виринуть роги сугачі,<br />
і обрій прозорий то зрине, то раптом впаде.<br />
І хмара зависла, кружляє на сонці ледачо,<br />
і мливо струмує з-під неї донизу руде.<br />
Байдуже душі, щоб пливти їй і тільки,<br />
її не бентежить полин чи ядушний чебрець.<br />
І враз стрепенеться, коли захлинеться сопілка,<br />
і ти прошепочеш: «Коли вже там мандрам кінець?»<br />
Але тебе носить — куди і чому? — по рівнині,<br />
а знуджений погляд пристати не може ніде,<br />
хіба що спіткнувшись на всохлій пливучій зелині,<br />
на метр і не більше зароджений ляк відведе,<br />
і вгледить курган, і бабу примарну на ньому,<br />
що міцно руками стиска скам’янілий живіт,<br />
бо знає вона: о, як тяжко в оцьому огромі<br />
являти життя, щоб згодом пливти через світ.</p>

<div>




</div>

<p>***</p>

<div></div>