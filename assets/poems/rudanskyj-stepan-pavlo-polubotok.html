<strong>Руданський Степан – Павло Полуботок*</strong>
<p>Полуботку-Полуботку,<br />
Наказний гетьмане!<br />
А хто ж тобі гетьманськую<br />
Булаву дістане?<br />
Полуботку-Полуботку,<br />
Голубе-соколю!<br />
А як же ж ти підіймешся<br />
За козацьку волю?<br />
Полуботку-Полуботку,<br />
Рідная дитино!<br />
А як же ж ти ізійдешся<br />
З вражим Вельяміном? <em><strong>2</strong></em></p>
<p>Не питайте, хто Павлові<br />
Булаву добуде,<br />
Є у нього Україна,<br />
Є у нього люди.<br />
І пішли вже Семен Рубець<br />
І Василь Биковський <strong><em>3</em></strong>,<br />
Лиш чекайте, що то скаже<br />
Цар Петро московський.<br />
Нема царя в Московщині,<br />
Десь у Тегерані <em><strong>4</strong></em>;<br />
Але посли й туди за ним —<br />
І вже в Астрахані.<br />
І за море, за Хвалинське<em><strong> 5</strong></em>,<br />
Листи посилають<br />
Та у царя серед бійки<br />
Гетьмана благають.<br />
А тим часом і Вельямін<br />
Листи посилає <strong><em>6</em></strong><br />
Та до царя московського<br />
Стиха промовляє:<br />
“Що робити, — каже, — царю,<br />
З тими козаками?<br />
Либонь, вони хотять знову<br />
Битись з москалями!<br />
Шумить-гуде Україна,<br />
Козаки гукають,<br />
А найбільше Милорадич<em><strong> 7</strong></em><br />
З Маркевичем <em><strong>8</strong></em> грають”.<br />
І подумав цар московський,<br />
Та й із Тегераня<br />
Серед зими свої листи<br />
Шле до Астраханя,<br />
Та й і каже українцям:<br />
“Почекайте, люди,<br />
Повернуся в Московщину —<br />
Тоді все вам буде!<br />
Але за то й мене тепер<br />
Послухайте, діти,<br />
І п’ятнадцять мені тисяч<br />
Козаків пошліте!<br />
З Милорадичем пошліте<br />
В Ладогу п’ять тисяч,<br />
А з Маркевичем до Хреста<br />
Пошліть десять тисяч!”<em><strong> 9</strong></em><br />
І пішли сумні козаки,<br />
Нічого діяти…<br />
“Зато, — кажуть, — ми гетьмана<br />
Будем живо мати!”<br />
Та не ворон же то чорний<br />
Із соколом б’ється,<br />
То Вельямін з Полуботком<br />
За права дереться.<br />
І обидва Петра-царя<br />
Просять розсудити.<br />
І говорить цар московський:<br />
“Нічого робити!<br />
Треба, — каже, — Полуботка<br />
В Петропіль <em><strong>10</strong></em> зазвати<br />
І тут йому по-московськи<br />
Правду розказати!”<br />
І з Савичем <em><strong>11</strong></em> і Чарнишем <em><strong>12</strong></em><br />
Павла викликає,<br />
Але Павло послів собі<br />
Вперед посилає.<br />
І прибули у Петропіль<br />
Посли молодецькі:<br />
Полковники Данилович<br />
І Петро Корецький.<br />
Бунчуковий Володьковський<br />
І судець Грабенко,<br />
І військовий з ними писар<br />
Завзятий Ханенко<em><strong> 13</strong></em>.<br />
І прибули у Петропіль<br />
Та й говорять: “Царю!<br />
Візьми собі Вельяміна,<br />
Візьми нашу кару;<br />
Судці твої московськії<br />
Нас добра не учать,<br />
Багатого обдирають,<br />
А бідного мучать.<br />
Козаків за хлопів мають<br />
І гризуть гетьмана…<br />
А чи ж так то, ясний царю,<br />
Було за Богдана?..<br />
Ти говориш, що Хмельницький<br />
Сам царям прирадив,<br />
Щоб московський воєвода<br />
На Вкраїні рядив;<br />
Але Павло Полуботок<br />
Не ховає слова,<br />
Він говорить: “Що там, — каже, —<br />
Батькова умова!<br />
Спершу, царю, піднови ти<br />
Нашу давню волю,<br />
Щоб ми самі судилися<br />
Помежи собою;<br />
Щоб ні стольник, ні боярин,<br />
Ані воєвода<br />
Не питали, не судили<br />
Нашого народа;<br />
Щоб козаки самі собі<br />
Розправу чинили,<br />
І, де три їх, щоб два собі<br />
Третього судили.<br />
І всі царі московськії<br />
Теє право знали<br />
І за нього своє слово<br />
Царськеє давали.<br />
Та й ти давав, ясний царю,<br />
Як ізбирав раду,<br />
Як давав нам у гетьмани<br />
Пана Скоропаду!<em><strong> 14</strong></em><br />
Чого ж тепер на Вкраїні<br />
Воєводи стали,<br />
Чого права козацькії<br />
Й вольності пропали?!”<br />
Незабаром за послами<br />
Й Павло прибуває<br />
І з Чарнишем і Савичем<br />
К царю підступає.<br />
Підступає, дає листи,<br />
Просить за Вкраїну,<br />
Але, знати, й Павло прибув<br />
В лихую годину:<br />
Ані Петро, ні бояри<br />
За нього не дбали,<br />
Його листи за Вкраїну<br />
Під сукном лежали.<br />
І чекає Павло місяць,<br />
Ба й другий чекає,<br />
Ба й чекає місяць третій —<br />
Цар не закликає.<br />
“Почекай же, — Павло каже, —<br />
Їдна мені доля,<br />
Але стане й тобі хроном<br />
Козацькая воля”.<br />
І останнє своє слово<br />
Цареві готовить;<br />
І приходить з старшиною<br />
І до нього мовить:<br />
“Знаю й бачу тепер, царю,<br />
Що ти без причини<br />
Підійнявся на погибель<br />
Мої України.<br />
І всі царськії укази<br />
Хочеш попалити,<br />
І всі вольності козацькі<br />
Хочеш потопити.<br />
І козаків, як худобу,<br />
На роботу гониш,<br />
І над ними “Вічна пам’ять”<br />
По болотах дзвониш…<br />
І гетьмана обирати<br />
Нам не позволяєш,<br />
І судити судців своїх<br />
З Москви посилаєш!<br />
І нас судять без закону,<br />
Без всякого права;<br />
Чи вже ж тобі за то, царю,<br />
Буде яка слава?<br />
Але нехай мені буде<br />
Вільно і казати,<br />
Що нічого тобі, царю,<br />
З України ждати.<br />
Україна — не дитина,<br />
Вона волю має,<br />
А вільного не неволі —<br />
Правда пригортає.<br />
Тепер кажи мені, царю,<br />
Хоч залізо терти,<br />
Хоч у тюрмі холоднії<br />
Із голоду мерти;<br />
Усе їдно мені, царю,<br />
Тілько б не видати,<br />
Як та бідна Україна<br />
Буде пропадати!..”<br />
І стиснув Петро зубами.<br />
“Шкуру, — каже, — здерти!”<br />
Але трохи одумався:<br />
“В тюрму аж до смерти!”<br />
І у тюрмі Петра й Павла<br />
Разом з старшинами<br />
Обіллявся Полуботок<br />
Дрібними сльозами…<br />
Обіллявся не за себе,<br />
А за Україну<br />
Та за своїх товаришів,<br />
Що без долі гинуть.<br />
Та не довго ж Павло плакав.<br />
Заслаб, помирає…<br />
Цар доктора посилає —<br />
Павло виганяє.<br />
“Нащо, — каже, — життя моє<br />
Назад повертати,<br />
Коли я не можу долі<br />
Батьківщині дати?”<br />
Петро сам іде до нього,<br />
Щоб перепросити,<br />
І дає йому лікарство,<br />
Просить його пити.<br />
Але Павло Полуботок<br />
Йому промовляє:<br />
“Дармо, царю; ти не вернеш,<br />
Що вже погасає…<br />
Живо-живо Павла й Петра<br />
На світі не буде, <em><strong>15</strong></em><br />
Тоді обох нас розсудять<br />
Правдивії люди…”</p>

<div>




</div>

<p><em>Джерело: Степан Руданський. Київ, “Наукова думка”, 1985.</em></p>
<hr />
<ol>
<li><em><strong>Полуботок Павло Леонтійович</strong></em> (близько 1660—1724) — наказний гетьман Лівобережної України (1722—1724), у 1706—1722 рр. — чернігівський полковник. Домагався від царського уряду відновлення права виборів гетьмана і ліквідації Малоросійської колегії, створеної 1722 р. з наказу Петра I у Глухові. Ув’язнений Петром I, помер у Петропавлівській фортеці в Петербурзі. Широко відома легенда про “золото Полуботка”, яке він буцімто передав на депозит у Банк Англії перед арештом.</li>
<li><em><strong>Вельямін</strong></em> — Степан Лукич Вельямінов, царський бригадир (військовий чин між полковником і генералом), президент Малоросійської колегії. Відзначився службовими зловживаннями.</li>
<li><em><strong>І пішли вже Семен Рубець</strong> </em>|| І Василь Биковський… — Після смерти гетьмана І. І. Скоропадського (1646—1722) П. Полуботок послав військових товаришів С. Рубця та В. Биковського у Москву до царя з проханням дозволити вибори гетьмана. Проте посли до царя не були допущені.</li>
<li><em><strong>Нема царя в Московщині</strong></em>, || Десь у Тегерані… — У 1722—1723 рр. Росія вела війну з Іраном.</li>
<li><em><strong>І за море, за Хвалинське…</strong> </em>— У староруських літописах Хвалинським називалось Каспійське море.</li>
<li><em><strong>А тим часом і Вельямін</strong></em> || Листи посилає… — С. Вельямінов особисто зустрівся з Петром I 1723 р. в Москві після повернення останнього з Персидського походу 1722 р.</li>
<li><em><strong>Милорадич</strong> </em>— Михайло Ілліч Милорадович, український поміщік, за походженням серб, у 1715-1726 рр. – гадяцький полковник.</li>
<li><em><strong>Маркевич </strong></em>— лубенський полковник.</li>
<li><em><strong>…В Ладогу п’ять тисяч,</strong></em> || А з Маркевичем до Хреста || Пошліть десять тисяч! — Царський уряд використовував козаків на будівництві каналів, оборонних валів та фортець, зокрема Ладозького каналу біля Петербурга та фортеці святого Хреста на Каспійському морі. Козаки працювали безплатно і через важкі умови роботи масами гинули або ставали каліками.</li>
<li><em><strong>Петропіль</strong></em> — Петербург.</li>
<li><em><strong>Савич Семен</strong> </em>— генеральний писар України.</li>
<li><em><strong>Чарниш (Черниш)</strong> </em>— генеральний суддя.</li>
<li><em><strong>Ханенко Микола Данилович</strong></em> (1691—1760) — український поміщик, генеральний хорунжий (1741—1760). 1723 р. разом з П. Полуботком був звинувачений у зраді і заарештований у Петербурзі; звільнений 1726 р. У 1738 р. брав участь у поході російського війська на Крим. Написав щоденники “Даіріуш” та “Щоденник генерального хорунжого Миколи Ханенка 1726—1753 рр.”, які містять відомості з історії України 20—50 років XVIII ст.</li>
<li><em><strong>Скоропада</strong> </em>— І. І. Скоропадський</li>
<li><em><strong>Живо-живо Павла й Петра</strong></em> || На світі не буде… — П. Полуботок помер 29 грудня 1724 р., а Петро I — 8 лютого 1725 р.</li>
</ol>

<div></div>