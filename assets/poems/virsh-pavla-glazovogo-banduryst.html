<strong>Павло Глазовий – Бандурист</strong>
<p>Сяяв, росами умитий, на деревах кожен лист.<br />
У неділю на могилу йшов співати бандурист.<br />
А назустріч бандуристу панський вискочив лакей.<br />
— Чим, — питає, — ти сьогодні розважатимеш людей?<br />
Ти дивись, там про лакеїв не співай, не бубони,<br />
Бо бандуру обчухраєм до останньої струни.<br />
Бандурист подибав далі. Зустріча його глитай.<br />
— Дам копійку. Ти про мене щось хороше заспівай.<br />
А як бовкнеш щось погане про персону про мою,<br />
Я спущу собак на тебе, я хортами зацькую.<br />
Бандурист подибав далі. Чує — котиться ридван.<br />
Із широкого віконця витикає пику пан.<br />
— Йдеш, — питає, — на могилу? Знов співатимеш? Ну-ну…<br />
Спробуй бовкнуть щось про мене — у могилу зажену.<br />
Бандурист побрів понуро, а назустріч поліцай:<br />
— З чим ти ходиш на могилу? Розкажи і проспівай. —<br />
Бандурист, зітхнувши важко, відповів йому: — Ходім…<br />
Станеш збоку та й почуєш, що співатиму усім. —<br />
Поліцай спідлоба блимнув і оскалився, як звір:<br />
— Щось почую незаконне — запроторю у Сибір!<br />
Бандурист поклав бандуру на притоптану траву.<br />
— Я, — сказав, — сліпий, незрячим сорок літ уже живу.<br />
І не бачу, що ти, хто ти — отаман чи генерал,<br />
Що на себе почепив ти — пістолет чи самопал.<br />
Та нащо мені те знати? Я бреду, як уночі.<br />
Все добро моє — бандура та торбина на плечі.<br />
Але знаю, серцем чую: жде на вас погибель десь,<br />
Якщо ви старого діда ще й сліпого боїтесь.</p>

<div>




</div>

<p>Сяяв, росами умитий, на деревах кожен лист.<br />
Не співав у ту неділю на могилі бандурист.</p>

<div></div>