<strong>Дмитро Загул – Будка</strong>
<p>І<br />
Біжить божевільна машина<br />
По степу… по степу… по степу…<br />
Пильно свердлить очима<br />
Пітьму сліпу.<br />
Захекано стане й затрубить:<br />
– Я йду-у-у!.. –<br />
І в поспіху губить клуби<br />
Диму-вогню на ходу.</p>
<p>Летить. А в кожнім вагоні<br />
По двісті-триста рушниць, –<br />
То йдуть червоні<br />
На строну границь…<br />
Стануть, як мур, на кордоні, –<br />
А кожен – лицар, не хлоп!<br />
Попам’ятають барони<br />
Червоний Перекоп!</p>
<p>ІІ<br />
В будці – чотириста сорок,<br />
Молодий вартовий на посту.<br />
Його черга – вівторок –<br />
Стояти там, на мосту.<br />
“Два роки – ні вістки з дому…<br />
Що там? Як там тепер?<br />
Сумно старій і старому, –<br />
Гадають: певне, помер…”<br />
Нагадує зміст газети,<br />
Що вчора читали йому:<br />
Погони та еполети<br />
Ворушаться десь у Криму.<br />
Їдуть туди ешелони –<br />
А кожен лицар – не хлоп!<br />
Попам’ятають барони<br />
Червоний Перекоп!<br />
За хвильку – перша година…<br />
Так нудно хвилини летять…<br />
Не швидко прибуде машина:<br />
О першій сорок і п’ять!</p>
<p>ІІІ<br />
Посвист… Два силуети…<br />
Третій бігцем під міст…<br />
“Хто там? Куди йдете?<br />
Стій! Ані з міс – !”<br />
Рушницю до ока –<br />
І просто на них!<br />
“Варта… Буде морока…” –<br />
“Наганом! Збий його з ніг!”<br />
“Дурню! Буду стріляти!<br />
Геть зі шляху” –<br />
“Ач, насіння прокляте!<br />
Завзяте! Не знає страху!..”<br />
Вистріл. Бандит упертий –<br />
І руху не встиг зробить –<br />
На рельсах розпростертий<br />
Мертвий лежить.<br />
А другий кулькою влучив<br />
У груди і в праве плече…<br />
“Добити шкуру гадючу!<br />
Хай кров’ю, падло, стече!..”</p>

<div>




</div>

<p>ІV<br />
Біжить божевільна машина.<br />
Вже недалеко й міст…<br />
А там – до неба очима –<br />
Бандит і комуніст.<br />
А там на лицарів волі<br />
Чигає певна смерть –<br />
На степу, на широкому полі…<br />
Ще півверсти… Що за причина?” –<br />
Гадає старий машиніст…<br />
Тормоз – і стала машина<br />
О першій сорок і шість.<br />
“Труп! І світла немає?” –<br />
“Нема вартових на посту?” –<br />
“Варта! Чорт його знає!”<br />
Ні слова на мосту.<br />
Виходять зі світлом з вагону,<br />
До трупа – з наганом лежить.<br />
І вмить командир загону<br />
Під міст залізниці біжить.<br />
“Міна! – кричить він звідти. –<br />
Я вийняв – ще б тільки мить…<br />
Та що це? Дайте світла!<br />
Тут ще один труп лежить”.<br />
То наш вартовий. Він міну<br />
Вийняти мав і не зміг –<br />
Приліз під міст на колінах<br />
І мертвий звалився з ніг.</p>
<p>V<br />
Свисток! Задудніла машина.<br />
Через міст… І летить по степу, –<br />
Пильно свердлить очима<br />
Пітьму сліпу…<br />
Набито в кожнім вагоні –<br />
І кожний лицар – не хлоп…<br />
Попам’ятають барони<br />
Червоний Перекоп!<br />
А в першім службовім вагоні<br />
Лежить вартовий на мішку,<br />
Що в мостовій охороні<br />
Відбув останню чергу.</p>
<p>ПОЗА ЗБІРКАМИ. POESIA MILITANS, 1924 р.</p>

<div></div>