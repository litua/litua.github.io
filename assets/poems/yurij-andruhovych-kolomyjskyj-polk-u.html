Юрій Андрухович – Коломийський полк у Парижі<p>палаце правосудний тріумфів арко<br />
обскубані когути плюмажні офіри<br />
машируючи під арков переможно шпарко<br />
співаємо хрипко немов обозні фіри</p>
<p>слава нашим генералам конюхам слава<br />
слава Богу пройшли-сьмо рим і Крим і півпекла<br />
в’ється в небі фана рвана як халява<br />
сто фортець добуто і згага запекла</p>
<p>миром пахне як миртов лопочуть газетки<br />
же конець усім войнам же канони відблискали<br />
на ковчегах бальконів гризуться гризетки<br />
що то йде за вояцтво з обгорілими писками</p>

<div>




</div>

<p>а то ми машируючи полями і битвами<br />
принесли свої кулі коломийки ранці<br />
розмальовані шаблями ніби бритвами<br />
світимося наскрізно рана на рані</p>
<p>а то ми серед Парижу табором стали<br />
острови плинуть річкою вальсуй версале<br />
скінчилась війна і вина сім бочок<br />
сеною плине яворовий листочок</p>
<p>пам’ять ніби сурму виносимо з бою<br />
сім держав перейдемо вмиємось чисто<br />
чи ж дійдемо до тебе столице нашого болю<br />
Коломиє писанко Коломиє місто</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>