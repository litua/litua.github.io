<strong>Семенко Михайль – Запрошення (“Ви знаєте?..”) </strong>
<p>Ви знаєте?<br />
Прекрасний краєвид з гори Батиєвої.<br />
Ви, певне, не були там ніколи?<br />
Не гуляли по сніго-білому полю?<br />
Ми вас запрошуємо —<br />
наберіться бажання сміливого<br />
і приходьте до нас. У нас тут доволі<br />
весело.<br />
Звичайно, до нас не заходять автомобілі —<br />
Але почуваємо ми себе зовсім добре, справді.<br />
Ах, як тут гарно!<br />
Як тут симпатично й ріжнобарвно!<br />
Люди ми сильні, молоді, сміливі —<br />
не боїмось нікого й бажаємо усім добра.<br />
Коли хочете — ми не заздрим і Батиєві,<br />
бо нам дуже вдячна ця прекрасна гора.<br />
Будьте ж такі добрі,<br />
не дивіться, як на звірів, на нас —<br />
довірливо й доброзичливо, захопивши “трості”, —<br />
самі побачите, як у нас прекрас-<br />
но — приходьте до нас у гості!</p>

<div>




</div>

<p>7. I. 1914. Київ</p>

<div></div>