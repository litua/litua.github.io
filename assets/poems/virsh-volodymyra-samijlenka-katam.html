<strong>Володимир Самійленко – Катам</strong>
<p>Катуйте, бийте нас, кати,<br />
Печіть огнем, ножами тніть, —<br />
Ачей поможете знайти<br />
Таке в нас місце, що болить.</p>
<p>Ще нам не досить боляче<br />
Від наших мук, від наших ран;<br />
Ще в шкурі ми, то нам іще<br />
Здається, що на нас жупан.</p>

<div>




</div>

<p>Кінчай же, кате, і сміливіш<br />
Дери вже й шкуру на паси,<br />
То, може, плакать нас навчиш<br />
Або ще й духу наддаси.</p>
<p>Нехай, хрестившися огнем,<br />
Наш сонний дух розбудим ми<br />
І голову твою розб’єм<br />
Об стіни нашої тюрми.</p>
<p><em>22 серпня 1893</em></p>

<div></div>