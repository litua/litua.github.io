<strong>Павло Мовчан – Нічний гість (Балада) </strong>
<p>З губ знявши усміх, мов каблучку,<br />
він без потайності сказав,<br />
що вчора селезнем літав,<br />
та хтось в крило йому улучив —<br />
бо раптом рану показав…<br />
Та ще додав, що він — криниця,<br />
та хтось прийшов води напиться<br />
і джерело замурував…<br />
— Нутро замкнуло крові краплю…—<br />
При сухорукому багатті<br />
криниця пригадалась раптом,<br />
з якої води ми пили,<br />
та каменюку хтось звалив,<br />
розреготавшися квадратно…<br />
— Хіба є докір без сумління? —<br />
Узять хоча б цю ніч осінню…<br />
Ви грієтесь — вогонь з хрестів —<br />
в теплі шукаючи спасіння…<br />
Нема… не буде й поготів…<br />
Все потайне — відразу ж явне.<br />
Життя, як сіно водоплавне,<br />
допоки повінь, то й пливе…<br />
Забуте стало знов недавнім,<br />
воскресло все, що неживе…<br />
Забитий птах, образи люті,<br />
чиїсь волання непочуті,<br />
а страх, що попелом з грудей,<br />
а гнів на голови людей,<br />
а чужоложництво, а зради…<br />
Відбилось все в огню свічаді,<br />
всі від криниці до небес…<br />
Жарина вказівна, як перст,<br />
горить прицільно… Гість дрімає…<br />
І тайна дрож усіх проймає…<br />
Відкривши браму в ніч безкраю…<br />
Забравши хто які пожитки,<br />
один за одним ланцюжком<br />
ми в ніч ішли і жару злитки<br />
в кишенях несли потайком…</p>

<div>




</div>

<p>***</p>

<div></div>