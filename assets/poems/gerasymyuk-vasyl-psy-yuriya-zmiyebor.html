<strong>Герасим’юк Василь – Пси Юрія Змієборця</strong>
<p>Ми закопувались доти,<br />
доки нас не спинили джерела.</p>
<p>А потім прийшли дерева<br />
і стали над нами.</p>
<p>А потім прийшли пси<br />
і вили над нами.</p>
<p>А потім принесли дівчину<br />
і в неї була одна рука.</p>
<p>І ми зимували так,<br />
як зимують вода і вогонь.</p>
<p>А потім ти сказала: “Христос</p>
<p>      воскрес!”,</p>
<p>наша однорука весно.</p>
<p>Нарешті ми втекли,<br />
але не могли зупинитися і жити далі —<br />
ми піднімалися крутою горою<br />
все вище і вище —</p>
<p>ми наближалися, підходили впритул<br />
до хмар важких і темних,<br />
які, може, і врятували вас,<br />
але вкоротили дам Великдень<br />
і тепер не дають зупинитися —<br />
притягують нас, давлять, затягуючи<br />
у круті вири темних вихорів.</p>
<p>Ми пройшли крізь них,<br />
і гейби окинувши з плечей храмові плити,<br />
легко вийшли на самий верх,<br />
і тільки тоді збагнули:</p>
<p>на землі була ніч.<br />
Лише вершина гори,<br />
ще мертва після зими,</p>
<p>стриміла над чорною лядою хмар,<br />
що наглухо закрила той кривавий погріб,<br />
звідки ми ледве втекли,<br />
і тепер сидимо на вершині гори,<br />
облиті різким місячним світлом.<br />
Воно тільки тут — з нами й над нами.<br />
Ми поскидали скривавлену одіж<br />
і закопали її під ногами у хмарах.</p>

<div>




</div>

<p>Ми сиділи в такому світлі,<br />
що не відчували холоду і болю,<br />
навіть наготи своєї не помічали.<br />
Ми бачили тільки верхи<br />
сходжених з дитинства гір —<br />
вони вирвалися, як і наша вершина,<br />
із безмежного клубочища хмар,<br />
і на кожному верху,<br />
облитому щоразу різкішим сяйвом,<br />
сиділи якісь люди.</p>
<p>Ми не знали, хто воїни і звідки,<br />
ми не знали, коли вони…</p>
<p>Ми не знали, живі вони чи мертві,<br />
але яке це має значення,<br />
адже і їм довелось<br />
проломити своїми головами<br />
ці хмари!</p>
<p>Ми розгледіли кожну ватагу втікачів<br />
і забули всі слова.</p>
<p>Навіть плач і крик.</p>
<p>І тоді в нас у ногах<br />
прошмигнули вовки.</p>
<p>Вони не підважували хмари, як ми,<br />
а легко випірнули з них<br />
і вмить оббігши нашу вершину,<br />
замотавши в сліпучий клубок<br />
наше місячне мовчання,<br />
знову пірнули в густе хмаровище<br />
і так само легко виринули<br />
на сусідньому верху,<br />
так само обмотуючи інших утеклих.</p>
<p>Ми проводжали їх<br />
одним хижим поглядом<br />
на кожну вершину,<br />
уперше уздрівши, які ми голі<br />
і які ми нерухомі<br />
без оцих вовків,<br />
крім яких нам нічого вже в світі не треба,<br />
бо вони прив’язали нас один до одного,<br />
обмотали всі ватаги,<br />
переснували вас під своїм місяцем,<br />
пірнаючи і виринаючи<br />
у хмаровищі юдолі земної.</p>
<p>І ми притулилися плечима один до одного,<br />
міцно, як люди, які вже знають,<br />
що буде весна і буде трава,<br />
і потому за це<br />
знов доведеться зимувати в землі,<br />
і за це тепер<br />
назавше тулимось один до одного,<br />
і це буде,<br />
і цього не може не бути,<br />
бо в ногах<br />
знов прошмигнули вовки —<br />
вірні пси Георгія.</p>

<div></div>