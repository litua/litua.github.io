<strong>Леся Українка – Іфігенія в Тавріді</strong>
<p><i>(драматична сцена)</i></p>
<p>Діється в Тавріді, в місті Партеніті, перед храмом Артеміди Таврідської.</p>
<p>Місце над морем. Море вдається затокою в скелистий берег. При самому березі голі, дикі, cipo-червоні скелі, далі узгір’я, поросле буйними зеленощами: лаврів, магнолій, олив, кипарисів і т. ін., цілий гай. Високо над кручею невеликий півкруглий портик. Скрізь по узгір’ю межи деревами біліють сходи, що спускаються до храму. З лівого боку, на самій сцені великий портал храму Артеміди з дорійською колонадою і широкими сходами. Недалеко від храму між двома кипарисами статуя Артеміди на високому подвійному п’єдесталі; долішня частина п’єдесталу робить чималий виступ, немов олтар, на виступі горить вогонь. Від храму до моря йде стежка, виложена мармуром, вона спускається в море сходами.</p>
<p>З храму виходить хор дівчат таврідських у білих одежах і в зелених вінках. Дівчата несуть квіти, вінки, круглі, плисковаті кошики з ячменем і сіллю, амфори з вином та олієм, чарки і фіали. Дівчата прикрашують п’єдестал статуї квітками та вінками і співають.</p>
<p><b>Хор дівчат</b></p>
<p><b>Строфа</b></p>
<p>Богине, таємн<i>а</i>, велична Артемідо,</p>
<p>Хвала тобі!</p>
<p>Хвала тобі, холодна, чиста, ясна,</p>
<p>Недосяжна!</p>
<p><b>Антистрофа</b></p>
<p>Горе тому, хто зухвалий подивиться</p>
<p>На непокриту богині красу,</p>
<p>Горе тому, хто руками нечистими</p>
<p>Шати пречисті богині торкне, –</p>
<p>Тіні, спотворені місячним сяєвом,</p>
<p>Кращими будуть, ніж образ його,</p>
<p>Рідная мати, на нього споглянувши,</p>
<p>Рідного сина свого не пізна.</p>
<p><b>Строфа</b></p>
<p>Заступнице міцна коханої Тавріди,</p>
<p>Хвала тобі!</p>
<p>Хвала тобі, потужна, невблаганна</p>
<p>Богине стріл!</p>
<p><b>Антистрофа</b></p>
<p>Горе тому, хто словами безчельними</p>
<p>Грізну богиню образить здола,</p>
<p>Горе тому, хто не склонить покірливо</p>
<p>Гордеє чоло – богині до ніг!</p>
<p>Місячний промінь скоріш не дістанеться</p>
<p>До океану глибокого дна,</p>
<p>Аніж не влучить стріла Артемідина</p>
<p>В серце безумця зухвале, палке.</p>
<p>З храму виходить Іфігенія в довгій одежі і з срібною діадемою над чолом.</p>
<p><b>Строфа</b></p>
<p>Іде богині жриця наймиліша, –</p>
<p>Віддаймо честь!</p>
<p>Віддаймо честь; її сама богиня</p>
<p>Обрала нам.</p>
<p><b>Антистрофа</b></p>
<p>З краю далекого, з краю незнаного</p>
<p>Нам Артеміда її привела,</p>
<p>Все таємниця в дівчини величної,</p>
<p>Рід її, плем’я і ймення само.</p>
<p>В гаю святому у ніч Артемідину</p>
<p>Жертву таємну приносили ми,</p>
<p>Там показала нам в сяєві срібному</p>
<p>Сюю дівчину богиня сама.</p>
<p>Іфігенія тим часом бере велику чарку в одної з дівчат і фіал у другої, третя дівчина наливає їй в чарку вино, четверта олій у фіал, Іфігенія зливає вино і олій на вогонь, потім посипає олтар свяченим ячменем та сіллю, беручи те з кошиків, що подають дівчата.</p>
<p><b>Іфігенія</b></p>
<p><i>(приносячи жертву)</i></p>
<p>Вчуй мене, ясна богине,</p>
<p>Слух свій до мене склони!</p>
<p>Жертву вечірню, сьогодні подану, ласкаво прийми.</p>
<p>Ти, що просвічуєш путь мореходцям, на хвилях заблуканим,</p>
<p>Наші серця освіти!</p>
<p>Щоб ми стояли, тебе прославляючи,</p>
<p>Серцем, і тілом, і думкою чистії,</p>
<p>Перед твоїм олтарем.</p>
<p><b>Хор</b></p>
<p>Слава тобі!</p>
<p>Срібнопрестольная,</p>
<p>Вічно-осяйная,</p>
<p>Дивно-потужная!</p>
<p>Слава тобі!</p>
<p><b>Іфігенія</b></p>
<p>Ти, переможная, стрілами ясними</p>
<p>Темряву ночі ворожу поборюєш, –</p>
<p>Нам свою ласку з’ясуй!</p>
<p>Темнії чари, таємні наслання Еребові,</p>
<p>Нам поможи побороть!</p>
<p><b>Хор</b></p>
<p>Слава тобі!</p>
<p>Срібнопрестольная,</p>
<p>Вічно-осяйная,</p>
<p>Дивно-потужная!</p>
<p>Слава тобі!</p>
<p>Іфігенія віддає дівчатам чарку і фіал, робить знак рукою, і дівчата ідуть у храм. Іфігенія ворушить багаття на олтарі, щоб ясніше горіло, поправляє покраси.</p>
<p><b>Іфігенія</b></p>
<p><i>(сама)</i></p>
<p>Ти, срібнолука богине-мисливице,</p>
<p>Честі і цноти дівчат обороннице,</p>
<p>Поміч свою нам подай…</p>
<p><i>(Падає на коліна перед олтарем і простягає в розпачі руки до статуї.)</i></p>
<p>Прости мене, величная богине!</p>
<p>Устами я слова сі промовляю,</p>

<div>




</div>

<p>А в серці їх нема…</p>
<p><i>(Встає, одступає від олтаря і дивиться на море.)</i></p>
<p>А в серці тільки ти,</p>
<p>Єдиний мій, коханий рідний краю!</p>
<p>Все, все, чим красен людський вік короткий,</p>
<p>Лишила я в тобі, моя Елладо.</p>
<p>Родина, слава, молодість, кохання</p>
<p>Зосталися далеко за морями,</p>
<p>А я сама на сій чужій чужині,</p>
<p>Неначе тінь забутої людини,</p>
<p>Що по Гадесових полях блукає,</p>
<p>Сумна, бліда, безсила, марна тінь!</p>
<p><i>(Іде на сходи порталу і притуляється до колони.)</i></p>
<p>Холодний мармур – тільки ж і притулку!</p>
<p>А як було я голову схиляла</p>
<p>До матері коханої на груди</p>
<p>І слухала, як рідне серце билось…</p>
<p>Як солодко було тримать в обіймах</p>
<p>Тоненький стан мого хлоп’ятка-брата,</p>
<p>Мого золотокудрого Ореста…</p>
<p>Латони дочко, сестро Аполлона!</p>
<p>Прости своїй рабині спогад сей!..</p>
<p>Хоч би мені вітри принесли звістку,</p>
<p>Чи там живий ще мій шановний батько</p>
<p>І люба матінка… Сестра моя, Електра,</p>
<p>Вже досі одружилась. А Орест?</p>
<p>Він досі вже на грищах олімпійських</p>
<p>Отримує вінці. Як мусить гарно</p>
<p>Оливи срібне листя одбивати</p>
<p>Против злотистих кучерів його.</p>
<p>Та не за прудкість візьме надгороду,</p>
<p>Хіба за диск, бо завжди Ахіллес</p>
<p>Вінці за прудкість брав. Чи він живий,</p>
<p>Мій Ахіллес?.. Тепер уже не мій, –</p>
<p>Там, може, еллінка або троянська бранка</p>
<p>Зове його своїм… О Артемідо,</p>
<p>Рятуй мене від мене, захисти!</p>
<p><i>(Сходить знов додолу і сідає на найближчому щаблі сходів під кипарисом.)</i></p>
<p>Як зашуміли смутні кипариси!</p>
<p>Осінній вітер… Хутко вже й зимовий</p>
<p>По сій діброві звіром зареве,</p>
<p>Закрутиться на морі сніговиця,</p>
<p>І море з небом зіллється в хаос,</p>
<p>А я сидітиму перед скупим багаттям,</p>
<p>Недужа тілом і душею хвора,</p>
<p>Тоді ж у нас, в далекій Арголіді,</p>
<p>Цвістиме любо вічная весна,</p>
<p>І підуть в гай аргоськії дівчата</p>
<p>Зривати анемони та фіалки.</p>
<p>І може… може, спом’януть в піснях</p>
<p>Славутню Іфігенію, що рано</p>
<p>Загинула за рідний край… О Мойро!</p>
<p>Невже тобі, суворій, грізній, личить</p>
<p>Робити посміхи над бідними людьми?!</p>
<p>Стій, серце вражене, вгамуйся, горде,</p>
<p>Чи нам же, смертним, на богів іти?</p>
<p>Чи можем ми змагатись проти сили</p>
<p>Землерушителів і громовладців?</p>
<p>Ми, з глини створені… А хто створив нас?</p>
<p>Хто дав нам душу і святий вогонь?</p>
<p>Ти, Прометею, спадок нам покинув</p>
<p>Великий, незабутній! Тая іскра,</p>
<p>Що ти здобув для нас від заздрих олімпійців,</p>
<p>Я чую пал її в своїй душі,</p>
<p>Він, мов пожежі пломінь, непокірний,</p>
<p>Він висушив мої дівочі сльози</p>
<p>В той час, як я одважно йшла на жертву</p>
<p>За честь і славу рідної Еллади.</p>
<p>Ви, еллінки, що сльози проливали,</p>
<p>Як Іфігенію на славну смерть вели,</p>
<p>Тепер не плачете, що ваша героїня</p>
<p>Даремне на безслав’ї тихо гасне?</p>
<p><i>(Стає перед олтарем.)</i></p>
<p>Навіщо ти мене, богине, врятувала,</p>
<p>В далекую чужину завела?</p>
<p>Кров еллінки була тобі потрібна, –</p>
<p>Щоб погасити гнів проти Еллади, –</p>
<p>Чому ж ти не дала пролити кров?</p>
<p>Візьми її, – вона твоя, богине!</p>
<p>Нехай вона не палить жил моїх!</p>
<p><i>(Дістає з-за олтаря жертовний ніж, одкидає плащ і заміряється мечем проти серця, але раптом пускає меч додолу.)</i></p>
<p>Ні, се не варт нащадка Прометея!</p>
<p>Коли хто вмів одважно йти на страту,</p>
<p>Той мусить все одважно зустрічать!</p>
<p>Коли для слави рідної країни</p>
<p>Така потрібна жертва Артеміді,</p>
<p>Щоб Іфігенія жила в сій стороні</p>
<p>Без слави, без родини, без імення,</p>
<p>Хай буде так.</p>
<p><i>(Смутно похиливши голову, іде до моря, спиняється на найвищому щаблі сходів, що спускаються в море, і дивиться який час у простор.)</i></p>
<p>Аргосе, рідний мій!</p>
<p>Воліла б я сто раз умерти,</p>
<p>Ніж тута жити! Води Стікса й Лети</p>
<p>Не вгасять спогадів про любий рідний край!</p>
<p>Тяжкий твій спадок, батьку Прометею!</p>
<p><i>(Тихою, рівною ходою віддаляється в храм.)</i></p>
<p>Villa Iphigenia, 15.01.1898 p.</p>

<div></div>