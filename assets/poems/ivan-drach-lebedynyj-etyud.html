<strong>Іван Драч – Лебединий етюд</strong>
<p><em>Ты белых лебедей кормила, </em><br />
<em>Откинув тяжесть черных кос… </em><br />
<em>                                В.Брюсов</em></p>
<p>Одягни мене в ніч, одягни мене в хмари сині<br />
І дихни наді мною легким лебединим крилом,<br />
Хай навіються сни, теплі сни лебедині,<br />
І сполоха їх місяць тугим ясеновим веслом.</p>

<div>




</div>

<p>Зацвіте автострада доспілими гронами,<br />
Змиє коси рожеві в пахучім любистку зоря.<br />
З твого чистого ставу між лататтям та Оріонами<br />
Ти лебедкою плинеш у безкресі мої моря.</p>
<p>Одягни мене в ніч, одягни мене в хмари сині<br />
І дихни наді мною легким лебединим крилом.<br />
Пахнуть роси і руки. Пахнуть думи твої дитинні.<br />
В серці плавають лебеді. Сонно пахне весло.</p>

<div></div>