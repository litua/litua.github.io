<strong>Павло Мовчан – “Ні змістом образу, ні висотою звуку…” </strong>
<p>Ні змістом образу, ні висотою звука<br />
тебе не визначить, не вичитать зі слів,<br />
кут розімкнути, розломивши руки,<br />
зір розчахнути широчінню днів…<br />
О про-сто-ро-бла-га-бла-ки-бо-лю-ча…<br />
самовагома… ніби пух кульбаб…<br />
на видноколі в дзеркалах летючих,<br />
в лелечих зблисках, в захлинаннях жаб…<br />
в гніздечках крапель, у відбитку хвилі,<br />
в одсирілім безлюднім курені…<br />
Переліки усіх прикмет безсилі<br />
тебе означити, бо ти углибині.<br />
Чорноземи, запечені в гудроні,<br />
і жайворята мертві у житах,<br />
і кисле листя, яблука ж солоні,<br />
і на устах отруйна гіркота…<br />
Приречена, немовби на погибель,<br />
на місиво пекельне в казані,<br />
ти вивергаєш з річки мертву рибу<br />
і домовини схитуєш на дні…<br />
Суцільний розпад, нищення та тління<br />
і вимивання вічності з ґрунтів,<br />
стирання рис і чоловічих ліній,<br />
суспільний вар безликості в житті…<br />
Що вродить на твоїх іржавих нивах?<br />
Осот в’язничний? Цвинтарний полин?<br />
Бринять дроти, і сурмлять труби криво,<br />
смола гаряча виступа з глибин…<br />
Повітря скрізь посноване волоссям,<br />
день заліпили чорні лушпайки —<br />
і тонуть у густому купоросі<br />
роз’їдені і землі, і віки…</p>

<div>




</div>

<p>***</p>

<div></div>