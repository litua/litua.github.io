<p>Лежать між нами дев’ять літ<br />
Страшної, лютої розлуки.<br />
Вже виросли мої онуки,<br />
І я уже не дядько —<br />
Дід.</p>
<p>А ти, скажи мені, яка?..<br />
Вже ні згадать, ні уявити —<br />
Лиш заново у серці звити<br />
Тебе з поштового рядка.</p>
<p>Тож я, коли село дріма,<br />
На вітрі, що летить з Китаю,<br />
Твої листи перегортаю —<br />
Та вже і в них тебе нема.</p>

<div>




</div>

<p>Озвись, кохана, — де ти, де?..<br />
А місяць тихою порою<br />
Пасе хмарки понад горою<br />
І мовить: — Жди, вона іде…</p>
<p>Ще тиждень, два —<br />
Й свята, жива.<br />
Ти знімеш сидір свій тюремний —<br />
Наш застарілий біль недремний<br />
Відродить душі і слова.</p>
<p><em>26.01.1986, Сибір</em></p>

<div></div>