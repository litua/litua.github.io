<strong>Ольжич Олег – Нащо слова? Ми діло несемо…</strong>
<p>Нащо слова? Ми діло несемо.<br />
Ніщо мистецтво і мана теорій.<br />
Бо ж нам дано знайти життя само<br />
В красі неповторимій і суворій.</p>

<div>




</div>

<p>Що вибереш, чи образ бездоганний,<br />
А чи прообраз для усіх один?<br />
Міцніша віра і дзвінкіший чин<br />
За словоблудіє і за тимпани!</p>
<p>Ось, сходить, виростає, розцвіта<br />
Благословеніє не форми — суті.<br />
Одвага. Непохитність. Чистота.<br />
Милуйтеся! Беріть! І будьте, будьте!..</p>
<p><em>“Рінь” 1935 р.</em></p>

<div></div>