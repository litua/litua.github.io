<strong>Герасим’юк Василь – Перед тобою, над горою…</strong>
<p>Перед тобою, над горою – ліс темний,<br />
високими снігами спинений.<br />
За тобою, під горою – село вечірнє,<br />
першою колядою засвічене.<br />
У твоїх бесагах – вечеря для Анни,<br />
старої, живе за лісом.<br />
Ти біжиш туди, дівчинко,<br />
бо дома не сядуть за стіл,<br />
доки бідній жінці вечерю не піднесеш…<br />
Страшний ліс перебіжиш, розбудиш її,<br />
вузлики на стіл покладеш,<br />
і з порога<br />
вітром понесе тебе назад –<br />
дерева розступатимуться…<br />
За спиною – ліс темний,<br />
під горою – село святкове,<br />
а ти з місця зрушити не можеш,<br />
кроку ступити…</p>

<div>




</div>

<p>Спитає тато: “Звідки пси гавкають?<br />
Звідти старостів ждати…”<br />
З хати вибіжиш: “А з усіх сторін!”<br />
І поглянеш на гору.<br />
Те, що стримало тебе там,<br />
допоможе витримати все на світі…</p>
<p>…Дівчинко, тобі не видно,<br />
як за лісом Анна вечеряє…</p>

<div></div>