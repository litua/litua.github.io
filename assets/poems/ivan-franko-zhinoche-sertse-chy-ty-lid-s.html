<strong>Іван Франко – «Жіноче серце! Чи ти лід студений…»</strong>
<p>Жіноче серце! Чи ти лід студений,<br />
Чи запашний, чудовий цвіт весни?<br />
Чи світло місяця? Огонь страшенний,<br />
Що нищить все? Чи ти, як тихі сни<br />
Невинності? Чи як той стяг воєнний,<br />
Що до побіди кличе? Чи терни,<br />
Чи рожі плодиш? Ангел ти надземний<br />
Чи демон лютий з пекла глибини?<br />
Чим б’єшся ти? Яка твоя любов?<br />
В що віриш? Чим живеш? Чого бажаєш?<br />
В чім змінне ти, а в чім постійне? Мов!<br />
Ти океан: маниш і потопляєш;<br />
Ти рай, добутий за ціну оков.<br />
Ти літо: грієш враз і громом убиваєш.</p>

<div>




</div>

<p>1875</p>

<div></div>