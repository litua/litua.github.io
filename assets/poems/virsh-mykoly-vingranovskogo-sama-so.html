<strong>Микола Вінграновський – Сама собою річка ця тече…</strong>
<p>Сама собою річка ця тече,<br />
Маленька річечка, вузенька, як долоня.<br />
Ця річечка Дніпра тихенька синя доня,<br />
Маленька донечка без імені іще.</p>

<div>




</div>

<p>Вона тече в городі в нас під кленом,<br />
І наша хата пахне їй борщем.<br />
Цвіте над нею небо здоровенне<br />
Солодкими хмаринами з дощем.</p>
<p>Ця річечка тече для клена і для мене,<br />
Її й тоді я бачу, коли сплю.<br />
Я річечку оцю в городі в нас під кленом<br />
Як тата й маму і як мед люблю.</p>
<p><em>1970</em></p>

<div></div>