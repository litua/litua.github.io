<strong>Руданський Степан – Масло</strong>
<p>Вивіз Лейба горщик масла<br />
В місто продавати<br />
Та й пішов собі на ринок<br />
Купця відпитати.</p>
<p>А чоловік коло воза<br />
Чекає, чекає.<br />
Далі випив півкватирки,<br />
Масло добуває…</p>
<p>Добув масла, достав хліба,<br />
Засів та й балує.<br />
Де побачить христянина —<br />
Просить та й годує.</p>
<p>З’їли масло добрі люди,<br />
Що тоді робити?..<br />
Б’є він горщик коло воза,<br />
А сам іде пити.</p>
<p>Підпив собі, як годиться,<br />
Назад повертає.<br />
Коли гляне — коло воза<br />
Лейба умліває.</p>
<p>Умліває, ломить руки<br />
І плечима ниже,<br />
А собачка невеличка<br />
Черепочки лиже.</p>

<div>




</div>

<p>«Лихо мамі твому, гицлю!<br />
Де ся масло діло?»<br />
«Лихо мамі!.. Таже бачиш,<br />
Що песеня з’їло!»</p>
<p>«Брешеш, гицлю, десять фунтів<br />
Було в масла мого.<br />
Гицлю ти!.. Й само собачку<br />
Не заважить того!»</p>
<p>І пійняв жид ту собачку,<br />
На ваги чіпляє,<br />
А собачка десять фунтів<br />
Ледве дотягає.</p>
<p>«Видиш, гицлю? То собачка!<br />
Де ж ся масло діло?»<br />
«Де ж ся масло його діло?<br />
Таж песеня з’їло!»</p>
<p>«Ну нехай собачку — масло!..<br />
Де ж собачку буде?..»<br />
«Де ж собачка — таже онде!<br />
Видять добрі люди!»</p>
<p>«Ну нехай воно собачку!<br />
Де ж ся масло діло?»<br />
«Все де масло та де масло!<br />
Таж песеня з’їло!..»</p>
<p>«Що з тобою говорити?<br />
Лихо мамі твому!<br />
Сідай уже, сідай, гицлю,<br />
Та вези додому!..»</p>

<div></div>