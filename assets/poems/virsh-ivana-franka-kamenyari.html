<strong>Іван Франко – Каменярі</strong>
<p>Я бачив дивний сон.<br />
Немов передо мною<br />
Безмiрна, та пуста, i дика площина<br />
I я, прикований ланцем залiзним, стою<br />
Пiд височенною гранiтною скалою,<br />
А далi тисячi таких самих, як я.</p>
<p>У кожного чоло життя i жаль порили,<br />
I в оцi кожного горить любовi жар,<br />
I руки в кожного ланцi, мов гадь, обвили,<br />
I плечi кожного додолу ся схилили,<br />
Бо давить всiх один страшний якийсь тягар.</p>
<p>У кожного в руках тяжкий залiзний молот,<br />
I голос сильний нам згори, як грiм, гримить:<br />
“Лупайте сю скалу! Нехай нi жар, нi холод<br />
Не спинить вас!<br />
Зносiть i труд, i спрагу, й голод,<br />
Бо вам призначено скалу сесю розбить”.</p>
<p>I всi ми, як один, пiдняли вгору руки,<br />
I тисяч молотiв о камiнь загуло,<br />
I в тисячнi боки розприскалися штуки<br />
Та вiдривки скали; ми з силою розпуки<br />
Раз по раз гримали о кам’яне чоло.</p>
<p>Мов водопаду рев, мов битви гук кривавий,<br />
Так нашi молоти гримiли раз у раз;<br />
I п’ядь за п’ядею ми мiсця здобували;<br />
Хоч не одного там калiчили тi скали,<br />
Ми далi йшли, нiщо не спинювало нас.</p>

<div>




</div>

<p>I кожний з нас те знав, що слави нам не буде,<br />
Нi пам’ятi в людей за сей кривавий труд,<br />
Що аж тодi пiдуть по сiй дорозi люди,<br />
Як ми проб’єм її та вирiвняєм всюди,<br />
Як нашi костi тут пiд нею зогниють.</p>
<p>Та слави людської зовсiм ми не бажали,<br />
Бо не герої ми i не богатирi.<br />
Нi, ми невольники, хоч добровiльно взяли<br />
На себе пута. Ми рабами волi стали:<br />
На шляху поступу ми лиш каменярi.</p>
<p>I всi ми вiрили, що своїми руками<br />
Розiб’ємо скалу, роздробимо гранiт,<br />
Що кров’ю власною i власними кiстками<br />
Твердий змуруємо гостинець i за нами<br />
Прийде нове життя, добро нове у свiт.</p>
<p>I знали ми, що там далеко десь у свiтi,<br />
Який ми кинули для працi, поту й пут,<br />
За нами сльози ллють мами, жiнки i дiти,<br />
Що други й недруги, гнiвнiї та сердитi,<br />
I нас, i намiр наш, i дiло те кленуть.</p>
<p>Ми знали се, i в нас не раз душа болiла,<br />
I серце рвалося, i груди жаль стискав;<br />
Та сльози, анi жаль, нi бiль пекучий тiла,<br />
Анi прокляття нас не вiдтягли вiд дiла,<br />
I молота нiхто iз рук не випускав.</p>
<p>Отак ми всi йдемо, в одну громаду скутi<br />
Святою думкою, а молоти в руках.<br />
Нехай проклятi ми i свiтом позабутi!<br />
Ми ломимо скалу, рiвняєм правдi путi,<br />
I щастя всiх прийде по наших аж кiстках.</p>

<div></div>