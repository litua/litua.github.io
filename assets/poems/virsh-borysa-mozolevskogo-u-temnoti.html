<strong>Мозолевський Борис – У темноті</strong>
<p>А хто там ходить-колобродить,<br />
Де степ наш росами сія?<br />
Хто із тобою флірт заводить?<br />
Хтось зовсім інший, а не я.</p>
<p>Не дорікаю, хай походить,—<br />
Не потурбую палаша.<br />
Чи хоч благеньке зерня зродить<br />
В його душі твоя душа?</p>

<div>




</div>

<p>Тож хай походить, хай походить,<br />
Потопче стежку між отав!..<br />
А у мені твій кожен подих,<br />
Згадай, хоралами зростав…</p>
<p>То ж хто там ходить-колобродить,<br />
Кого хто кличе з темноти?<br />
Хто марно долю переводить?<br />
Хтось зовсім інший, а не ти.</p>

<div></div>