<strong>Кацай Олексій – Дорога</strong>
<p>На відстань невситенну<br />
крізь безлад перелогу<br />
між мною і землею<br />
утиснулась дорога</p>
<p>А в темряві обабіч<br />
як закоцюблі мури<br />
миттєвості зліпились<br />
у років кучугури</p>

<div>




</div>

<p>І щоби не синицю<br />
а журавля спіймати<br />
не впоперек потрібно<br />
а вздовж її долати</p>
<p>Щоб десь в опівніч впасти<br />
дрімаючи вже нишком<br />
з окраєчку планети<br />
немов дитина з ліжку.</p>

<div></div>