<strong>Павло Мовчан – “Світліє корою прожилля беріз…” </strong>
<p>Світліє корою прожилля беріз,<br />
їм сила незрима напружує віття:<br />
цей смуток звідкіль, що до кістя приріс?<br />
Невже починаю старіти?<br />
Скупішають рухи, і важчає крок,<br />
і світло вбираю обличчям всезрячим.<br />
Як ніздрі лоскоче квітневий димок!<br />
І як безсоромно я плачу…<br />
Чому проминає усе? — не збагну,<br />
хоч мудрий і все розумію;<br />
і радісно б треба стрічати весну,—<br />
забув? розучився? не вмію?<br />
Бо листя трухляве, і повсть трав’яну<br />
не взяти до рук, від землі не відняти;<br />
і бачу на відстані матір сумну,<br />
що скалкою чистить лопату.<br />
Незрячим обличчям вбираючи шлях,<br />
вона наслухає скорботу.<br />
Під нігтями в неї чорніє земля,<br />
земля запеклась на чоботях…<br />
Крізь прорізи білі у чорній стіні,<br />
що простором зветься та лісом,<br />
ще видно похилу самотність мені,<br />
а далі — шовкову завісу…</p>

<div>




</div>

<p>***</p>

<div></div>