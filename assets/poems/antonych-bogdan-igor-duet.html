<strong>Антонич Богдан-Ігор – Дует</strong>
<p>Поволі повертаємось у землю, як в колиску,<br />
вузли зелені зілля в’яжуть нас — два спутані акорди.<br />
Сокира сонця вбита в пень дубовий лезом блиску,<br />
музика моху, ласка вітру, дуб, мов ідол, гордий.</p>
<p>На тратві дня, що нас несе, тіла слухняні й теплі<br />
зростаються з собою, мов два сни, два вірні квіти.<br />
Мов шерсть кота, нас гріє мох. Заміниш зорі в шепіт,<br />
заміниш кров у зелень і музику. Небо світить.</p>

<div>




</div>

<p>Де берег дня, за морем неба, сплять вітри майбутні<br />
і наші вірні зорі — наші долі ждуть в заморях,<br />
поки не здійсняться з землі наказу. В се несутнє<br />
відкинемо і лиш екстазу чисту візьмем зорям.</p>
<p>Болить натхнення крові. Брови, мов дві стріли, колють,<br />
і мур мелодії над нами, мов луна велика,<br />
немов крило вітрів. Від зір залежить наша доля.<br />
Гориш рослинна й спрагла, мов земля. Ти вся музика.</p>
<p><em>18 травня 1936</em></p>

<div></div>