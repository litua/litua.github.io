<strong>Павло Глазовий – Ескулап</strong>
<p>Жив великий ескулап у маленькім місті.<br />
Був тямущий він, але руки мав нечисті.<br />
Перекиньтесь перед ним, можете вмирати,<br />
Навіть вусом шкуродер не кивне без плати.<br />
Вийшов якось ескулап погуляти зранку.<br />
Зустріча його сусід просто біля ґанку.<br />
Носом сьорбає, тремтить, аж зубами ляска.<br />
— Запитати хочу вас. Поможіть, будь ласка.<br />
Що ви робите, коли схопите простуду? —<br />
І подумав ескулап: “Що ж я мати буду?<br />
Скаже: дякую-мерсі та й додому піде…”<br />
А простужений хрипить: — Чуєте, сусіде?<br />
Як простудитесь, то що робите, питаю. —<br />
Ескулап сказав: — Я теж кашляю і чхаю.</p>

<div></div>