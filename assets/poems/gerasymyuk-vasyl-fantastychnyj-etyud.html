<strong>Герасим’юк Василь – Фантастичний етюд</strong>
<p>На ту стаєньку вийшов я вночі.<br />
За мною — голий ліс. Пора — квітнева.<br />
Та зацвіла вже гілка черешнева<br />
й світила, заховавшись у кущі.</p>
<p>Ще не розвився бук, тому сліди<br />
під лісом</p>
<p> дуже давнього обійстя</p>
<p>лякали… Але місяць розповився,<br />
й черешенька шепнула: “Підійди”.</p>
<p>Маржина в стайні зроду не була:<br />
ховає у смереці дух маржина —<br />
почув би.</p>
<p>  Лиш гора старого сіна</p>
<p>давним-давно під стелею лягла.</p>
<p>Від місячного світла треться — геть<br />
старе, прозоре аж…</p>
<p>На ньому плями</p>
<p>темно-червоні. Звідки? Може, смерть?..<br />
Я бачу ями, вдавлені тілами.</p>
<p>А ось важкий, безумний слід руки —<br />
немов не відпускає тінь від зброї!..<br />
Де запах сіна,</p>
<p>поту,</p>
<p>крові, хвої?</p>
<p>Невже пройшли віки?</p>
<p>Ліс відступив за гору.</p>
<p>І тоді</p>
<p>у місячному сивому промінні<br />
відкрились зору древні, скорбні тіні —<br />
у сіні пропливли, як у воді.</p>

<div>




</div>

<p>Ліс віддалявся запахом коня.<br />
І раптом — іскри птиць!</p>
<p>Які в безумців</p>
<p>важкі й самотні голови!..</p>
<p>Стерня</p>
<p>слів, що вповзали в землю: звук у звуці, —</p>
<p>сколола це повітря неживе,<br />
роздерши</p>
<p>  й листя темні оповитки…</p>
<p>З небес чи з-під землі? —</p>
<p>не знали, звідки</p>
<p>луна</p>
<p>її, вигострюючи, рве</p>
<p>й потоком лиже,</p>
<p>в пізній глибині</p>
<p>одягши шкуру мерви неживої<br />
на запах сіна,</p>
<p>   поту,</p>
<p>  крові,</p>
<p>  хвої…</p>
<p>І я заплющив очі. І в мені —</p>
<p>немовби світло первісне, коли<br />
крізь воду наче дивишся… Уздріти,<br />
здається, можна все, хоч все розмите.<br />
Жовтіло, мабуть, місяцем повите<br />
лице,</p>
<p>жовтіли руки із імли</p>
<p>й тінь на воді,</p>
<p>така — вже наче йдуть</p>
<p>усі! Звелися наче, плачуть наче<br />
в утробній тьмі, де кров і піт живуть,<br />
і плач живе, коли ніхто не плаче.</p>

<div></div>