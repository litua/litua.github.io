<strong>Олесь Гончар – Сцена в степу</strong>
<p>А найприкріше для мене,<br />
Що свідків тоді, як на зло,<br />
Цієї страшної сцени<br />
У мене в степу не було.</p>
<p>Коли я наїхав на міну<br />
І кінь мій став на диби.<br />
По самі йому коліна<br />
Зчесало обидві ноги.</p>
<p>І дивиться він похмуро,<br />
І каже: ти думаєш, я німий.<br />
Ти відстібаєш кобуру,<br />
Що ж… коли хочеш… Добий!</p>
<p>Тоді був і я потрібний,<br />
Коли я тебе рятував,<br />
Тоді ти в підкови срібні<br />
Дбайливо мене взував.</p>

<div>




</div>

<p>Ти у віршах тоді славословив,<br />
Ніяк нахвалитись не міг.<br />
А зараз ти хмуриш брови,<br />
Коли я лежу без ніг.</p>
<p>Може, й для мене нежатий<br />
Десь шелестить овес.<br />
Може б, і я хотів мати<br />
Аби хоч який протез.<br />
Не думай, що я не знав,<br />
Куди я ногою ступав.<br />
Я теж ветеран —<br />
Увесь із зашитих ран.<br />
Їв би одну солому,<br />
Пив би не воду — лід.<br />
Якби вернувся додому<br />
Живий… хоча й інвалід.</p>
<p><em>Грудень, 1944</em></p>

<div></div>