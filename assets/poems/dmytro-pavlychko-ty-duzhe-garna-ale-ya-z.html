<strong>Дмитро Павличко – “Ти дуже гарна, але я з тобою…” </strong>
<p>Ти дуже гарна, але я з тобою<br />
В ліс не піду, де пахне тінь хмільна,<br />
Де чорт під папороттю голубою<br />
На нас чекає з чаркою вина.</p>
<p>Питво і перевтілення химерне<br />
Чекає там звабливе і страшне:<br />
Боюсь, що біс мене в коня оберне,<br />
Дух амазонки в тебе зажене.</p>

<div>




</div>

<p>Боюсь, що я іржатиму від щастя,<br />
Як по мені ковзне жіноча плоть,<br />
Боюсь, що скинути сідла не вдасться,<br />
Не вдасться зсунути з очей оброть.</p>
<p>Та в цього світу дивній круговерті<br />
Моя істота вже конем була…<br />
То ж клич мене на мох! Неначе смерті,<br />
Боюсь і прагну я твого сідла.</p>
<p>***</p>

<div></div>