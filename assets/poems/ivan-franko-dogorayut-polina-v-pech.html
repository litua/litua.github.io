<strong>Іван Франко – «Догорають поліна в печі…»</strong>
<p>Догорають поліна в печі,<br />
Попеліє червоная грань…<br />
У задумі сиджу я вночі<br />
І думок сную чорную ткань.<br />
І коли ж то той жар догорить,<br />
Що ятриться у серці мені?<br />
І чи скоро-то горе згасить<br />
В моїм мізку думки огняні?<br />
Ох, печуть і бушують вони!<br />
Гризе душу й морозить нуда!<br />
Кров кипить, і нутро все в огні –<br />
Вколо ж мур і неволя бліда.<br />
Я боротись за правду готов,<br />
Рад за волю пролить свою кров,<br />
Та з собою самим у війні<br />
Не простояти довго мені.</p>

<div>




</div>

<p>18 ноября 1881</p>

<div></div>