<strong>Семенко Михайль – Мій привіт</strong>
<p>В екстазі чарівнім я голос свій знайду<br />
голос борця<br />
і з прапором своїм у люди з ним піду<br />
співати буду я й кричать поки впаду<br />
натхненний без кінця.</p>

<div>




</div>

<p>І пройде люд по мні шість сотень ніби штук<br />
й без голови<br />
лежати буду там безрухо і без мук<br />
не підніму я більш в благаннях лютих рук<br />
бо не впадете ви.</p>
<p>І так віки минуть аж поки сонце стане<br />
і зникне світ<br />
тоді струшу я прах усе навкруг розтане<br />
я підіймусь тоді бо знову світ настане<br />
то буде мій привіт.</p>
<p>24. XI. 1913. Петербург</p>

<div></div>