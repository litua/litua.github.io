<strong>Микола Вінграновський – Димів долинних вечорове стлище…</strong>
<p>Димів долинних вечорове стлище,<br />
Крила низького повечірній плин,<br />
І попелище хмар ще попліє поки що<br />
До погляду зорі подимлених долин.</p>
<p>Долинює відра криничний темний голос,<br />
Важкий холоне пил, немов гречаний мед.<br />
Одягнений, як з голочки, з малого<br />
Не диха над водою очерет.</p>

<div>




</div>

<p>Додому дітлашні вечірньосірогусо,<br />
Вечірньосірогусто ластівкам —<br />
Додому всі, хто є: стручок квасолі луснув<br />
І лусканням своїм всіх на ніч налякав.</p>
<p>Та кашлянуло в полі за городом,<br />
Йому відкашляло у нашому дворі,<br />
І тихо сни пішли своїм легким походом,<br />
Старі і молоді, в подимленій зорі…</p>
<p><em>1979</em></p>

<div></div>