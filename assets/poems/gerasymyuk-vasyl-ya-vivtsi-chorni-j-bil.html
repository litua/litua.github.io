<strong>Герасим’юк Василь – Я вівці чорні й білі розгубив…</strong>
<p><em>Михайлові Дмитріву</em></p>

<div>




</div>

<p>Я вівці чорні й білі розгубив<br />
у пізньому тумані. Угорі<br />
вони іще озвалися. Побіг –<br />
нема. Туман. Чужа стоїть кошара<br />
і чути кроки. Вогник за плечем.<br />
Він, і вона, й дитя. Заходять в хату.<br />
В цебрі несуть овече молоко –<br />
хитається від їхньої ходи.<br />
Я підійшов аж до вікна. Не зміг<br />
нічого вздріти. Тільки молоко<br />
хитається іще серед кімнати.<br />
Й дитя стоїть, ворушачи губами.<br />
А що воно лепече? Я хотів<br />
почути – це чомусь тоді здалось<br />
вкрай необхідним. Але все ж мені<br />
свердлило мозок: вівці забредуть<br />
чортзна-куди. Давно вже їх не чути.<br />
А що на світі чути? Хто озветься<br />
до тебе, доки тепле молоко<br />
іще хитається і на лиці<br />
танцюють переблиски ватри з печі?<br />
В тумані ніч надходить непомітно.<br />
А ватра догорає. Жінка де?<br />
Де чоловік? Не бачу. Може, в льох<br />
спустилися? В хатах старих буває<br />
льох під підлогою. Саме собі<br />
про щось дитя шепоче… Молоко<br />
у темряві іще хитається…<br />
І ватерки слабкої язики<br />
залижуть душу.</p>

<div></div>