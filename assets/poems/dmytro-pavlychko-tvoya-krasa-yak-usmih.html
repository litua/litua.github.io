<strong>Дмитро Павличко – “Твоя краса, як усміх сатани…” </strong>
<p>Твоя краса, як усміх сатани,<br />
Що богові показує в пустелі<br />
Майбутнього картини невеселі,<br />
Печальний дим над струпами війни.</p>
<p>Але не відвертайся, а вжахни<br />
Мій дух, що потемнів на безджереллі;<br />
Яви в пречистих пелюстках морелі<br />
Золу й морозне сяйво сивини.</p>

<div>




</div>

<p>Я затремчу в передчутті сумному,<br />
Побачивши за обрієм біду,<br />
Немов далеку блискавку без грому.</p>
<p>Але в твої обійми я впаду<br />
І за тобою радісно піду<br />
Назустріч бурі – в сяючу содому.</p>
<p>***</p>

<div></div>