<strong>Павло Мовчан – Ягода </strong>
<p>Суничино терпка, жарка і недозріла,<br />
тверда моя рука<br />
торкнулась твого тіла<br />
і зранила — прости…<br />
Як тепер кров замовить?<br />
Невже ж занапастив<br />
душі святу основу?..<br />
Недосконалий я: зісподу росте вовна.<br />
Я серце пощербив давно.<br />
І плоть моя щертовна.<br />
Привласнюю, беру, владую, розкошую…<br />
Та своїх зморщок не зітру і честі не сплямую.<br />
Вже знати й на тобі мої давильні пучки:<br />
не змити тих карбів, не зняти з губ каблучки.<br />
Бо в горлі — холод, сніг… не нігті,<br />
а крижинки,<br />
і всі мої слова сум-ні… а сміх, як волосинка…<br />
Ось лезо осоки,<br />
ось сироти на тілі,<br />
ось рана впоперек руки,<br />
і холод крана біло…<br />
Суничино, сховайсь в густій траві під листям,<br />
бо ниже, ниже голка-час<br />
ягіддя, мов намисто.<br />
Хоч колір відміни чи в землю западися —<br />
твій погляд вогняний<br />
пече — ой не дивися!<br />
Червоні ящірки біжать по грудях вгору,<br />
з розтятої руки дим скрапує прозоро.<br />
І не привласнив я ні честі, ані слави…<br />
Суничник геть зів’яв —<br />
димить пеньок трухлявий.<br />
І на зап’ястку — шрам, і пучки попіл горнуть.<br />
А шкіра — мов кора, порепана, аж чорна.<br />
Чого ж вона шука, ота рука вузлата?..<br />
Спинися, почекай — а що ж ти, Павле, втратив?</p>

<div>




</div>

<p>***</p>

<div></div>