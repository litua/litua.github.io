<strong>Дмитро Загул – “Вечірньою годиною за мрією огнистою…”</strong>
<p>Вечірньою годиною за мрією огнистою<br />
Душа моя, окрилена, здіймається, летить<br />
За білою хмаринкою, хмаринкою вовнистою,<br />
Що крилами незримими прорізує блакить.</p>

<div>




</div>

<p>Хмаринка вже до обрію рожевого долинула,<br />
І крильця позолочені розтанули в імлі.<br />
В годиноньку недобрую душа моя покинула<br />
Доріжки, протолочені до щастя на землі.</p>
<p>З вечірніми росинками, сльозинками прозорими,<br />
На землю безпросвітную душа моя паде,<br />
І скаржиться на доленьку, і в небо б’є докорами,<br />
Що щастя заповітного не бачила ніде.</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ЛІРИКА ІІ”</p>

<div></div>