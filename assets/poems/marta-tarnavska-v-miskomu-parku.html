<strong>Марта Тарнавська – “В міському парку пахне рання осінь…” </strong>
<p>В міському парку пахне рання осінь,<br />
мов дороге настояне вино.<br />
Як не прийняти вересня запросин,<br />
таких же любих, як колись давно?</p>
<p>Несу я в парк свою осінню радість<br />
і зерно зголоднілим голубам:<br />
мені білки і птахи завжди раді —<br />
тут і моя пташина голуба.</p>

<div>




</div>

<p>Приплив екстазу заливає груди,<br />
неначе повінь золотих листків:<br />
прекрасними усі здаються люди,<br />
і світ увесь — немов великий спів.</p>
<p>Пташину щастя пробую піймати<br />
і сиплю сіль на пишний білчин хвіст,<br />
щоб радість дня навіки заховати —</p>
<p>та день, мов мить, що у майбутнє міст.</p>
<p>1957</p>

<div></div>