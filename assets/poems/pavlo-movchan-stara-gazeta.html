<strong>Павло Мовчан – Стара газета </strong>
<p><strong>1.</strong></p>
<p>Цей газетний портрет не страшний, а смішний:<br />
можна плюнуть на нього і стиснути в жменю.<br />
Взяв тирана за горло — щосили здушив —<br />
вирвавсь зойк із грудей — та у мене, у мене…</p>
<p>Мов розшилася рана — жар серце пропік,<br />
на долоні моїй відпечатавсь відбиток,<br />
і дивився крізь пальці страшний чоловік,<br />
крізь забуті літа, що в метали відлиті.</p>
<p>Чорна фарба газетна навіки впеклась<br />
в роговицю мою, в мою шкіру…<br />
Не минув, а запікся рубцем чорний час —<br />
проступа він зсередини гостро й допіру…</p>
<p><strong>2.</strong></p>

<div>




</div>

<p>Френч з’явивсь і кашкет золотий на кону.<br />
Стали чоботи нижче лампасів.<br />
— Ти… ти — кат, — я із залу гукнув<br />
і, затнувшись, заклякнув у страсі…<br />
Стали чоботи прямо на груди мені,<br />
а кашкет козирком вперся в горло…<br />
Між кашкетом та френчем провали страшні,<br />
не обличчя, а дірка пречорна…<br />
Бо по рисці його розібрали усі,<br />
розібрали на мармур, на гіпс та на бронзу.<br />
Світло сиплеться в очі пекуче, мов сіль,<br />
я ж мовчанням язик приморозив.<br />
Витискається слово з легеней: — Ан-тракт!<br />
Рвуть підошви з грудей моїх шкіру,<br />
а з газетної шпальти вдивляється кат<br />
у розтоптану нову офіру.<br />
Хочу очі заплющить, щоб не бачить біду,<br />
та крізь пальці струмує відбиток,<br />
і пожовклу газету на груди кладуть:<br />
ой і шпальти ж важкі, наче плити.</p>
<p>***</p>

<div></div>