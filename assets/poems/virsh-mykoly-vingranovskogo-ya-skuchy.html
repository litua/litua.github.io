<strong>Микола Вінграновський – Я скучив по тобі…</strong>
<p>Я скучив по тобі, де небо молоде,<br />
Два наших імені розлука вполювала<br />
Й за руки їх, розлучених, веде,<br />
Отак довіку б їх не розлучала.</p>
<p>Люблю тебе. Боюсь тебе. Дивлюсь<br />
Високим срібним поглядом на тебе.<br />
З вогню і вод, від неба і до неба<br />
Твоїм ім’ям на тебе я молюсь…</p>

<div>




</div>

<p>…Зимовий сад під вороном білів.<br />
Стояли очі у вікні сухому.<br />
Смеркалося. Година йшла на сьому.<br />
Життя лежало тихо, як посів.</p>
<p>І глянув я на тебе з білоти,<br />
Забіг туди, забіг і звідти глянув!<br />
Тебе я прошу: з погляду, з туману,<br />
З могил і вітру серце відпусти!</p>
<p>Душа моя в цвітінні, і немає.<br />
Нема цвітіння — більшого нема!..<br />
А снігодощ над вовком пролітає<br />
І Ріг Кривий поволі обніма.</p>
<p><em>1975</em></p>

<div></div>