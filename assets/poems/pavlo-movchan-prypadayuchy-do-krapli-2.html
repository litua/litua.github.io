<strong>Павло Мовчан – Припадаючи до краплі </strong>
<p>Обтяжений життям, земною глибиною,<br />
я стежу: ген летить угору голос мій…<br />
і лійкуватий день сотає наді мною<br />
мерхляве порохно і бджіл пожовклих рій…<br />
Угору-вгору, — гей! — у небо глибкувате<br />
засотується все, що віджило свій вік,<br />
і камінь відліта розмоклий, наче вата,<br />
і образи летять крізь щілини повік.<br />
Угору, вгору, вго… — в безодню, у безкрає,<br />
як жорен відліта запорохнілий степ,<br />
і, вкручений в зеніт, над ними зависає,<br />
щоб простір розмолоть на мливо золоте…<br />
І золотим стовпом вода звелась зі ставу,<br />
щоб відстань зберегти і колір роз’єднать,<br />
та промінець промкнувсь, і миттю все скривавив,<br />
і очі розімкнув, немов зірвав печать.<br />
І раптом ти прозрів і став, як сіль — стооким,<br />
і віями махнув, і борошно здмухнув,<br />
і погляд розпростерсь на всі чотири боки:<br />
і, обігнувши світ, у краплі знов замкнувсь.<br />
О крапле голосна, росино світоповна,<br />
лиш ти одна геть все спроможна охопить,<br />
бо глибина твоя болюча, негріховна,<br />
вбирає забуття, щоб зриме відродить.</p>

<div>




</div>

<p>***</p>

<div></div>