<strong>Микола Вінграновський – Прицокало…</strong>
<p>Прицокало, прибилось, притекло,<br />
Припало, пригорнулось, причинилось,<br />
Заплакало і — никма утекло<br />
Чорняве полум’я з печальними очима.</p>
<p>До телефону — він його не бачив.<br />
Хоч телефон — сюди-туди: нема!<br />
А ніч, а дощ, а град по ринвах скаче,<br />
І груша з грушами прибилась до вікна.</p>

<div>




</div>

<p>Прицокало, прибилось, прилюбилось…<br />
Узяв у голову, чи, може, так — приснилось!</p>
<p>Чорняве полум’я, чорняву ту завію<br />
Узяв у душу, як блакитний сон.<br />
А чути плач — то плаче телефон,<br />
Просунувши у ніч свою холодну шию.</p>
<p><em>1965</em></p>

<div></div>