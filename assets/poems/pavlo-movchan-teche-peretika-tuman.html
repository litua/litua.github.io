<strong>Павло Мовчан – “Тече-перетіка туман…” </strong>
<p>Тече-перетіка туман<br />
через вершини з долу в діл,<br />
і відвологлий вже бур’ян<br />
не шелестить, не чути й бджіл…<br />
Прощальну нить пряде цвіркун,<br />
свердлується на серці камінь,<br />
терпке повітря, як тютюн,<br />
у горлі димом закипає.<br />
Навіщо оббирать мене —<br />
і так убогого — до нитки.<br />
Тепла все менша з кожним днем,<br />
життя солодке тане швидко…<br />
О світе, немічний і я,<br />
супроти часу безпорадний, —<br />
вже не струмок, а течія<br />
несе, несе за листопадом…<br />
Як потопельник, за листок<br />
хапаюся, за павутину,<br />
за хворостину, за димок,<br />
та за пожовклу тінь пташину…<br />
У жменях осіда іржа,<br />
у роті — цвяхи чи тернини…<br />
і висловити важко жаль,<br />
що храм нерукотворний гине…<br />
Вкриває порох кістяний<br />
долівку, лави та стільницю,<br />
і тінь проходить із стіни<br />
прозоро-зжовкла, блідолиця…</p>

<div>




</div>

<p>***</p>

<div></div>