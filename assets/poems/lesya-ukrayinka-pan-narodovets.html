<strong>Леся Українка – Пан народовець </strong>
<p>Ось послухайте, Іванцю,<br />
я ж добра вам жичу,<br />
я надумав видавати<br />
часопись мужичу…</p>
<p>Не мужичу, ні, “людову”,<br />
вибачте на слові,<br />
там я буду боронити<br />
справи народові.</p>
<p>Нащо вам здалася тая<br />
мудра політика,<br />
тільки часу марнування –<br />
сварка, біятика.</p>
<p>Хай пани ідуть до Думи<br />
голову сушити,<br />
я вам справи господарські<br />
поможу рішити.</p>
<p>Я навчу вас, як гноїти<br />
землю для пшениці.<br />
Кажете, землі немає?<br />
То пусте, дрібниці!</p>

<div>




</div>

<p>Розкажу вам, як де в світі<br />
сіно косять люде…<br />
В вас немає сіножаті?<br />
Ет, якось-то буде!</p>
<p>Розкажу вам, як худобу<br />
треба випасати…<br />
Вам не стало пасовиська?<br />
Чи ж на те вважати?</p>
<p>Ну, навчу вас, як належить<br />
пильнувати ліса…<br />
Ви не маєте вже ліса?<br />
Отуди до біса!</p>
<p>То хіба навчу сушити<br />
вікове болото…<br />
Як? Не маєте й болота?<br />
No, to mniejsza о to !</p>
<p>Але ж слухайте, коханку,<br />
я ж добра вам жичу!<br />
Хоч спаліте, а купіте<br />
часопись мужичу.</p>

<div></div>