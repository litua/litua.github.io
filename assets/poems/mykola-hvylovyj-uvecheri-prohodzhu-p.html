<strong>Микола Хвильовий – «Увечері проходжу по майданах…»</strong>
<p>Увечері проходжу по майданах<br />
і гамір залишаю позаді.<br />
І слухаю (за містом, на горі),<br />
як шелестить трава<br />
і коні хвиль басують<br />
на за?водях ріки<br />
мовчазної.<br />
І от —<br />
тривога, коні, зойк<br />
чаїний,<br />
і бунтом пахне баговиння.<br />
У золотих обіймах сонця<br />
я бачу марево примар.<br />
А там, за хуторами,<br />
вітри і гони<br />
(бій! тромбони!),<br />
гудуть тривожно телефони<br />
і серце так холоне…<br />
Й курить, і гонить<br />
в безвість…<br />
…Увечері я чую,<br />
як шелестить<br />
трава.</p>

<div></div>