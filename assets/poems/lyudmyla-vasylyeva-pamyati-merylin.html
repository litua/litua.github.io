<strong>Людмила Васильєва – Пам’яті Мерилін</strong>
<p>Така жіноча, ніжна Мерилін,<br />
Дивлюсь плакати тих часів як диво,<br />
Чарівний погляд з безлічі картин<br />
У кінозал ти кидаєш журливо.<br />
В тобі напевно сотні є причин<br />
Не піддаватись славі галасливій,<br />
Лише ти знаєш справжню Мерилін,<br />
Яка живе в душі, та нещаслива.<br />
Твоєму тілу заздрять та красі,<br />
Твій імідж – данина суворій моді,<br />
Чоловіки, як ті скажені пси<br />
До м’яса тягнуть озвірілі морди.<br />
І кажуть, серед них був президент,<br />
Йому такої жінки бракувало,<br />
Але один єдиний в тім момент –<br />
Лише коханки роль пропонували.<br />
А душу що ж? Чи хто тебе спитав –<br />
Продюсери, чиновники, актори?<br />
Чи хтось тебе по справжньому кохав?<br />
Чи був такий, що переверне гори<br />
За ради тебе? Хтось із них хотів,<br />
Щоб ти йому дитину народила?<br />
Лунає тих часів твій дивний спів,<br />
Всміхається твоє обличчя миле<br />
Та нещасливе. Гіркота в очах –<br />
Із долею боротись дуже важко!<br />
Одного разу ти забула страх<br />
Та кинула їм виклик, ніжна пташка!<br />
Тобі набридли тисячі облич<br />
І спалахи болючі фотокамер…<br />
Душа жила в безодні протиріч,<br />
Там ще жили химери та примари.<br />
І ти звільнила душу, Мерилін,<br />
Із клітки, де завжди було їй тісно..<br />
Голубкою з очами із перлин<br />
Вона злетіла в чистоті первісній.<br />
Ти забрала з собою тихий сміх,<br />
Красу, з якої світ так божеволів.<br />
Нехай Господь пробачить цей твій гріх<br />
І бідну твою душу заспокоїть.</p>

<div></div>