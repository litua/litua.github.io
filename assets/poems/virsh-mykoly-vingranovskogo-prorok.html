<strong>Микола Вінграновський – Пророк</strong>
<p><em>З Пушкіна</em></p>

<div>




</div>

<p>Духовним присмерком жахливим<br />
Гнітився я, йдучи один.<br />
І з Серафимом шестикрилим<br />
Зустрівся в плинності годин.<br />
Ступили крок, ступили другий,<br />
І наші погляди сплелись.<br />
І я упав. Жалі і туги<br />
До нього з серця потяглись.<br />
На глум, на сором, на огуддя,<br />
Ввіп’явшись в груддя кам’яне,<br />
Я рік йому: “Брехав я людям,<br />
Тож покарай тепер мене!<br />
Убий мене. Мій дух дме далі:<br />
Гадючий дух гадючих сил.<br />
На почесті і на скрижалі<br />
Сумління серця покосив,<br />
Спали мене! У серці голо!<br />
Я жив, як бубон, день у день,<br />
І чорним, не своїм глаголом<br />
Я спопеляв серця людей…”<br />
І я замовк. З кущів лози<br />
Густі вітри повз нас шугали.<br />
І раптом віщі дві сльози<br />
З його очей в мої упали.<br />
Губами вічними, —аж млосне, —<br />
Він до моїх сліпих припав,<br />
І мій язик мундироносний<br />
Згорів, як лист, як віск, розтав.<br />
Він рік мені: “Повстань, пророче!<br />
Твоя настала вже пора.<br />
Творись в людей у дні і ночі<br />
Глаголом правди і добра”.</p>
<p><em>1964</em></p>

<div></div>