<strong>Микола Вінграновський – Стояла баба…</strong>
<p>Стояла баба, руки склала.<br />
Старій давно пра-пра-пра-про…<br />
Тополя вітром ледь хитала,<br />
І воловодився Дніпро.</p>
<p>На бабу кібчик сів, бо ніде,<br />
Почистив з бабою крило<br />
І полетів шукать поснідать,<br />
Бо, як-не-як, живіт звело.</p>

<div>




</div>

<p>Надулась баба, баба плаче,<br />
Губа губу шука і мне, —<br />
Чого ти плачеш? Ти не бачиш,<br />
Що в кібчика життя мале?</p>
<p>І — раптом з гір, чи з Борислава,<br />
Чи то з-за баби заревло —<br />
Тополя вітром захитала,<br />
І — зволоводився Дніпро.</p>
<p><em>1981</em></p>

<div></div>