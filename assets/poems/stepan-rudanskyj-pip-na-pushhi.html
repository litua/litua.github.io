<strong>Степан Руданський – Піп на пущі</strong>
<p>Начитався піп удовий,<br />
Як святії жили,<br />
Як то вони по пустинях<br />
Господа молили…</p>
<p>Та й задумав і сам, грішний,<br />
З світом попрощатись,<br />
Зайти куди межі пущі<br />
Та й собі спасатись.</p>
<p>І зібрав усю громаду,<br />
З нею розпростився;<br />
Взяв з собою молитовник,<br />
В пущу віддалився…</p>
<p>Але де йому до пущі!<br />
Привик до ковбаски,<br />
До чарочки горілочки,<br />
До борщу та кашки…</p>

<div>




</div>

<p>Привик собі як часами<br />
То й дечого вжити…<br />
Та де йому серед пущі<br />
Корінцями жити!</p>
<p>Пробув в пущі одні сутки;<br />
Ба щось не прядеться…<br />
Пробув другі піп удовий —<br />
Ба вже й нитка рветься…</p>
<p>Взяв добродій молитовник,<br />
Назад повертає.<br />
«А що ж то ви не на пущі?» —<br />
Громада питає.</p>
<p>«Не питайте, добрі люди! —<br />
Став піп говорити. —<br />
Не з такими животами<br />
Серед пущі жити!..»</p>

<div></div>