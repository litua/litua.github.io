<strong>Павло Мовчан – “Промінь розщеплює зруб і вино каламутить…” </strong>
<p>Промінь розщеплює зруб і вино каламутить,<br />
вузить зіниці, жолобить лице.<br />
Думка глибока, добувшись до суті,<br />
хрестики ставить твердим олівцем.<br />
Тріщина вуст вже давно кровоточить.,<br />
ящірка крові хутко біжить,<br />
тиснеш ти соки, до слади охочий,<br />
з вічних ремесел знаєш лиш — жить.<br />
Думать про завтра — прагнути втіхи,<br />
променем нуритись в простір єства<br />
і добувати, як зерня з горіха,<br />
тільки ж дива та тільки ж дива…<br />
Думка — це що, наповіщо, ізвідки? —<br />
сховок марнот чи криївка оман?..<br />
Сприкрилось хрестиком ставити мітки:<br />
тирлич, двидерево чи дурноп’ян…<br />
Не обізветься — клич, хоч надсядься —<br />
жодна рослина і жоден пташок.<br />
Думка найвища відбилась в ознаці,<br />
в кожну долоню вгативши гвіздок.</p>

<div>




</div>

<p>***</p>

<div></div>