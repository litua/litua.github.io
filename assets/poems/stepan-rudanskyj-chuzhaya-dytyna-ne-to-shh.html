<strong>Степан Руданський – Чужая дитина не то що рідна</strong>
<p><em>Ой не тая, мій синоньку,</em><br />
<em> Година настала,</em><br />
<em> Щоб чужая дитинонька</em><br />
<em> За рідную стала.</em></p>
<p><em>Народна пісня</em></p>
<p>Журилися муж з жоною,<br />
Що дітей не мали;<br />
Далі взяли та й під старість<br />
Сироту прийняли.</p>
<p>Росте тая сиротина,<br />
Так їм помагає!<br />
Але старий, як чужому,<br />
Все не довіряє.</p>
<p>Та вже, мабуть, недаремне<br />
Примовляють люди,<br />
Що дитинонька чужая<br />
За рідну не буде!..</p>
<p>Доростає літ дитина,<br />
Вже пора б женити,<br />
Пора б уже господарство<br />
З сином поділити.</p>
<p>Але старий дуже хоче<br />
Щирість його знати<br />
І задумує, як сина<br />
На спробунок взяти.</p>
<p>Повертає раз від пана<br />
Та й став говорити:<br />
«Жінко мила, сину милий,<br />
Годі мені жити!</p>
<p>Розгнівався пан на мене,<br />
Повішати хоче!<br />
І я взавтра, як той злодій,<br />
Сплющу свої очі.</p>
<p>Достань, жінко, з скрині гроші,<br />
Треба поділити…<br />
Треба свою остатнюю<br />
Волю учинити».</p>
<p>Стара, бідна, як дитина,<br />
Плаче і ридає;<br />
Бере ключі у старого,<br />
Скриню відмикає.</p>

<div>




</div>

<p>А у скрині казан грошей —<br />
Самії дукати!..<br />
Ледве-ледве старий з сином<br />
Здужали підняти.</p>
<p>Висипали на підлогу,<br />
От старий сідає<br />
І з дукатів штири купи<br />
Рівних нагортає.</p>
<p>І говорить: «Перша купа<br />
На похорон буде,<br />
Щоби мене, як годиться,<br />
Спом’янули люди!..</p>
<p>Друга купа тобі, жінко,<br />
Тобі, моя мила!<br />
Бо ти ж мене, як матінка,<br />
Старого любила!..</p>
<p>Третя купа нехай буде<br />
Тобі, милий сину,—<br />
Ти був мені, милий сину,<br />
За рідну дитину.</p>
<p>А четверта купа грошей<br />
Най буде для того,<br />
Хто да шибеницю взавтра<br />
Потягне старого!..»</p>
<p>А синочок ісхопився,<br />
За гроші рукою:<br />
«Я потягну вас, татуню!<br />
Най будуть за мною!»</p>
<p>Здихнув старий, підійнявся<br />
Та й почав казати:<br />
«Іди, хлопче препоганий,<br />
Іди з мої хати!</p>
<p>Прийняв тебе я до себе<br />
Малим сиротою,<br />
Побивався дні і ночі,<br />
Не спав над тобою…</p>
<p>Тілько й думав, що із тебе<br />
Буду поміч мати…<br />
А ти сам готов на мене<br />
Руку підійняти…</p>
<p>Іди ж собі, препоганий,<br />
Звідки ти узявся,<br />
Та й не згадуй, що ти в мене<br />
Сином називався!»</p>
<p>Хлопець вийшов. Старий плаче:<br />
«Правда, добрі люди,<br />
Що дитинонька чужая<br />
За рідну не буде!..»</p>

<div></div>