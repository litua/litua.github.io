<strong>Ліна Костенко – Чатує вітер на останнє листя…</strong>
<p>Чатує вітер на останнє листя<br />
старого дуба, що своїм корінням<br />
тримає схили урвища…<br />
А знизу,<br />
по глинищах,<br />
по збляклих травах<br />
вповзає дим циганського багаття<br />
і чутно — перегукуються люди<br />
за сірою гіркою пеленою.</p>

<div>




</div>

<p>Строката хустка — жовте і багряне —<br />
з плечей лісів упала їм під ноги.<br />
І вся природа схожа на циганку —<br />
вродливу,<br />
темнооку,<br />
напівголу,<br />
в червоному намисті з горобини,<br />
з горіховими бубнами в руках…</p>

<div></div>