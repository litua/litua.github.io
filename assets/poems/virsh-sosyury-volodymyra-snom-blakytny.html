<strong>Володимир Сосюра – Сном блакитним заснули поля…</strong>
<p>Сном блакитним заснули поля,<br />
і долини, і гори, й діброви.<br />
Одягла білу шубу земля,<br />
білу шубу зимову.</p>

<div>




</div>

<p>Одлетіли давно журавлі<br />
у південні країни з журбою,<br />
і заснуло зерно у землі,<br />
щоб проснутись весною,</p>
<p>коли очі розкриють поля,<br />
затремтять і тополі, і клени,<br />
й скине білую шубу земля<br />
і одягне зелену.</p>
<p><em>1956</em></p>

<div></div>