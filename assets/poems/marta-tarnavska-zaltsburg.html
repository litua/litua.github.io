<strong>Марта Тарнавська – Зальцбурґ </strong>
<p><em>Константинополь, Неаполь і Зальцбурґ —</em><br />
<em> це найкращі міста у світі.</em></p>
<p>Александер фон Гумбольт<br />
(Напис на Монашій горі в Зальцбурґу)</p>
<p>З нових бараків, що на передмісті<br />
сховалися за давній монастир,<br />
щодня опівдні група гімназистів<br />
верталася в життя буйного вир,<br />
щоб юним сміхом, гамором і свистом<br />
міщанський заколочувати мир.<br />
Та молоді те вибачити треба,<br />
коли в душі у неї простір неба.</p>
<p>Від ваготи і зошитів і книг<br />
у не одного вже зігнулась спина,<br />
але думки підшиті вітром в них,<br />
як і плащі — морозові на кпини!<br />
Вони в серцях серед скитання лих<br />
вирощували клаптик батьківщини<br />
і, мов мандрівний київський спудей,<br />
учились жити від чужих людей.</p>
<p>У місті, що дало тепло притулку,<br />
для них, мов скарб, захована краса.<br />
Їх радість бігла у старі провулки,<br />
їх спів орлом летів під небеса<br />
і, хоч усіх їх хвилювала булка<br />
та мрією здавалась ковбаса —<br />
то, заспокоївши як-небудь голод,<br />
вони свій захват сіяли навколо.</p>
<p>Бо молодість сміється і в журбі,<br />
на молодість усякий має право:<br />
і в кам’яній, і в атомній добі<br />
весна життя один лиш раз ласкава —<br />
лиш в юності дозволено тобі<br />
сміятися безумно і лукаво!<br />
Тому це не провина і не гріх,<br />
мов виклик, кидати юнацький сміх.</p>
<p>В гурті такому, що не знає втоми,<br />
що сніг і холод — рухом переміг,<br />
що в світлі ліхтаря товстенні томи<br />
читає поночі, шукаючи доріг,<br />
куди веде щасливий сонця промінь,<br />
що в серце іскрою іздавна ліг —<br />
в гурті такому молодість крилату<br />
виходила я вперше зустрічати.</p>
<p>***</p>
<p>Коли душа у тебе повна мрій<br />
і на дні серця ти — живий романтик,<br />
то, дивлячись на небосхил вгорі,<br />
немов чудний прочитуєш роман ти<br />
про зір світи в космічнім пустирі<br />
та відчуваєш, не читавши Канта,<br />
що й у тобі простий живе закон,<br />
і що солодкий вічності полон.</p>
<p>Так я, бувало, як настане вечір,<br />
ішла шукати зір і самоти,<br />
і, щоб ніхто думок не заперечив,<br />
сама любила над рікою йти,<br />
і, заховавшись за каштанів плечі,<br />
дивитись на осяяні мости,<br />
і слухати ріки бурхливу повідь<br />
та юної душі своєї сповідь.</p>
<p>Із замку сходив старовинний чар,<br />
і скреготіли засуви у брамі,<br />
і бачило замріяне дівча<br />
в уяві давню метушню і гамір,<br />
і воскресали лицар і вівчар,<br />
що тут жили колись перед віками —<br />
старі зальцбурзькі прадіди й діди,<br />
що залишили ще живі сліди.</p>

<div>




</div>

<p>Старовину тут стереже в палаті<br />
єпископських портретів довгий ряд;<br />
камінні кулі і важкі гармати<br />
ще від повстань селянських з башт зорять;<br />
стоїть, мов вірний свідок, домик ката,<br />
а в замку — збір твердих його знарядь …<br />
Коли ідеш вузькими вуличками,<br />
історією дише кожний камінь.</p>
<p>За мрією незримою услід<br />
пройду, було, усе середньовіччя,<br />
і, попри Дом, де Єдерманів слід —<br />
закон життя, не видиво сценічне! —<br />
іду у вулиці вузькім руслі,<br />
де зупинилась непомітно вічність:<br />
серед музейних тут живе задух<br />
музики-ґенія безсмертний дух.</p>
<p>Прадавній город музикою повен,<br />
як фортепіано. Доторком мистця,<br />
ця музика божественної мови<br />
веде до щастя стужені серця.<br />
Чи є пророк, що вмів би, як Бетговен,<br />
підносити людину до Творця?<br />
При вуличці, де не пройде й кароца,<br />
вродився Вольфґанґ Амадеус Моцарт.</p>
<p>***</p>
<p>Як шість годин продзвонять дзиґарі,<br />
коли вечірні стихнуть Ґльокеншпіле,<br />
я на Монашій жду тебе горі<br />
у тужньому, осінньому похміллі,<br />
там, де руїни й дерева старі<br />
вартують мрій, що нам лиш зрозумілі:<br />
цим деревам, цим друзям мій поклін:<br />
тут слухали зітхання поколінь.</p>
<p>Цвіте кохання, мов червоні буки,<br />
горять, мов туга, клени золоті,<br />
спадає в безвість серце від розлуки,<br />
мов лист, що вчора з вітром лопотів —<br />
близька до болю ця солодка мука<br />
п’янкій від дожидання самоті!<br />
Я над усе люблю зальцбурзьку осінь,<br />
як вітер в серце тугу з гір приносить.</p>
<p>… Скотилось сонце із стрімких узбіч,<br />
вже вечір тіні на стежину клонить,<br />
ось-ось розстелить чорну скатерть ніч …<br />
— Тебе ж вечірній присмерк не заслонить:<br />
тобі пречистий ранок сяє з віч,<br />
і сонце щастя у твоїй долоні.<br />
Ідеш назустріч радісний, стрункий,<br />
нові життя розкрити сторінки.</p>
<p>Майбутнього встає фата-морґана<br />
приманлива, таємна і проста …<br />
Та скепсис вчить не вірити омані,<br />
і сумнів до дівочих мрій пристав:<br />
востаннє наче, ще палкіш, коханий,<br />
мої цілуєш очі та уста —<br />
і знаю я, як ти мене пригорнеш,<br />
що молоде кохання — неповторне.</p>
<p>Для нас сьогоднішній прекрасний день!<br />
(Ах, чом не можна зупинити миті?)<br />
Щасливе завтра, може, і не жде —<br />
вчорашнє ж стало вже далеким мітом.<br />
Кохай, шалій же, серце молоде,<br />
ніколи так не будеш вже любити!<br />
Несе нас захват молодих зухвальств,<br />
мов Штравсовий головокружний вальс.</p>
<p>***</p>
<p>О, місто музики й старовини,<br />
о, любе місто юності моєї!<br />
Я попрошу колись ще: відчини<br />
свої привітні, затишні алеї!<br />
Бо я тужу тобою восени,<br />
бо я тужу, як сон повіки склеїть<br />
і спогадом в душі розквітне знов<br />
прекрасна юність і палка любов.</p>
<p>1954</p>

<div></div>