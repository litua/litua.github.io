<strong>Борис Грінченко – Українець</strong>
<p>Він українець — це запевне,<br />
Бо хвалить сало й галушки,<br />
Та ще вишиванії вдома<br />
Бере він на ніч сорочки.<br />
Колись він навіть — хоч давненько —<br />
Щось написав чи переклав,<br />
Але ж цензура — боже — люта!<br />
І пер він більше не псував.<br />
Колись кричав: “Народ люблю я!<br />
За його хрест би я поніс!”<br />
І за народ в каліках-віршах<br />
Пролив дрібних він з ложку сліз.<br />
Але ж народ — темнота темна —<br />
І віршів тих не зрозумів, —<br />
Мужицтво кинувши, герой наш<br />
На “тепле місце” десь засів,<br />
І хоч накази часто пише,<br />
Щоб в шори брали мужиків,<br />
Але ж він каже: ”Україну<br />
Люблю я так, як і любив”.<br />
Він галушки і досі хвалить,<br />
І “Кобзаря” бере читать,<br />
І напідпитку починає<br />
Слова вкраїнськії вживать…</p>

<div>




</div>

<p><em>1892</em></p>

<div></div>