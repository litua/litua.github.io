<strong>Леся Українка – На Земмерінгу </strong>
<p>Кучері темні уквітчала хмарка<br />
цвітом з гранати огнистим,</p>
<p>лине туди, де здалека біліє<br />
шпиль своїм чолом пречистим.</p>
<p>Лине і щедро квітки розсипає<br />
геть по всім небі навколо,</p>
<p>хоче зогріти палкими квітками<br />
теє холоднеє чоло.</p>

<div>




</div>

<p>Квітка торкнула, і сніг загорівся,<br />
мов золотеє багаття,</p>
<p>шпиль усміхнувся новою красою,<br />
наче по слову закляття.</p>
<p>Пташкою хмарка летить до шпилечка.<br />
Ось вони, ось вони в парі!</p>
<p>Як же вони поєдналися щільно<br />
в спільнім великім пожарі!</p>
<p>1902</p>

<div></div>