<p>Були у бронзі королі й поети,<br />
І, вибачте, улюблені хорти.<br />
Та серед людства цілої планети<br />
Де й хто увічнив подвиг доброти?</p>
<p>Не Жанна д’Арк, що кличе до походу,<br />
Із орачів гуртуючи полки,<br />
А та, що кидає вінки у воду —<br />
Й нічого більше…<br />
Росяні вінки.</p>
<p>Їй, видно, тільки це від Бога дано,<br />
Та лиш у хвилях з’являться вони —<br />
Невільники розпилюють кайдани<br />
І в березі відрубують човни.</p>

<div>




</div>

<p>І піде по Вкраїні добра слава,<br />
Покотиться у далечінь віків:<br />
Пашу приспавши, дівка з Богуслава<br />
З неволі визволяє козаків.</p>
<p>Хтось, мо’ й прихопить із вінка суцвіття,<br />
Аби згадати смак босфорських рос.<br />
Вона ж ітиме понад три століття,<br />
Щоб з п’єдесталу глянути у Рось.</p>
<p>Хай славить бронза подвиги минулі —<br />
Те, як уміли предки нищить зло;<br />
Те, що давним-давно було в Стамбулі —<br />
Але в лісах мордовських не було.</p>
<p><em>31.05.1981</em></p>

<div></div>