<strong>Павло Мовчан – “Серед зрячих снігів я і сам прозріваю…” </strong>
<p>Серед зрячих снігів я і сам прозріваю:<br />
розступилися стіни, і світло аж рне,<br />
іскряне, водяне, витікаюче з раю,<br />
обмива не крижин плитку, а мене.</p>
<p>Метушня відійшла, а свідомість, мов рана,<br />
затяглась, що нема ані згадки-рубця:<br />
відійшло все — гай-гай! — аж на обрії тане,<br />
ніби шлях розмотався не з того кінця.</p>
<p>Чи то ж змалився я, віддалився потоком,<br />
відірвавсь від життя, від біжучих подій,<br />
обшерхльований, круглий, як рінь, на всі боки,<br />
і, омитий, лежу у прозорій воді.</p>
<p>І пливуть віддзеркалені плином хмарини,<br />
і відбитки дерев, не схитнувшись, стоять,<br />
і лежить на сумлінні, в його серцевині,<br />
мов жарина, пекучим-пекуча печать.</p>

<div>




</div>

<p>Бо я викрав життя, не вчинивши крадіжки,<br />
і коханням нарік неспокутливий гріх.<br />
І чоло увінчало не світло, а ріжки,<br />
і роздвоєні ратички грузнуть у сніг.</p>
<p>Лагоминець, ласун, у зажерності хтивій<br />
волю плоті чинив, слугував їй, як міг,<br />
і жилось ніби прямо, та думалось криво,<br />
усолоджував дух на заломах доріг.</p>
<p>Наче прорість зерна, я з двох доль, половинок<br />
випивав і снагу, і життєвість батьків:<br />
кат я, кат я! з обличчям дитини,<br />
і не серце носив, а вагу кулаків.</p>
<p>І вморожені в плоть соловей та калина,<br />
і пухирчики пісні, і жовтий пилок…<br />
Рине світло, і тане крижина,<br />
замість серця у ній іржавіє гвіздок.</p>
<p>***</p>

<div></div>