<strong>Леся Українка – Вечірня година</strong>
<p><em>(Коханій мамі)</em></p>

<div>




</div>

<p>Уже скотилось із неба сонце,<br />
Заглянув місяць в моє віконце.<br />
Вже засвітились у небі зорі,<br />
Усе заснуло, заснуло й горе.<br />
Вийду в садочок та погуляю,<br />
При місяченьку та й заспіваю.<br />
Як же тут гарно, як же тут тихо,<br />
В таку годину забудеш лихо!<br />
Кругом садочки, біленькі хати,<br />
І соловейка в гаю чувати.<br />
Ой, чи так красно в якій країні,<br />
Як тут, на нашій рідній Волині!<br />
Ніч обгорнула біленькі хати,<br />
Немов маленьких діточок мати,<br />
Вітрець весняний тихенько дише,<br />
Немов діток тих до сну колише.</p>

<div></div>