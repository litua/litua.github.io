<strong>Тарас Шевченко – Слава</strong>
<p>А ти, задрипанко, шинкарко,<br />
Перекупко п’яна!<br />
Де ти в ката забарилась<br />
З своїми лучами?<br />
У Версалі над злодієм<br />
Набор розпустила?<br />
Чи з ким іншим мизкаєшся<br />
З нудьги та з похмілля.<br />
Горнись лишень ти до мене,<br />
Та витнемо з лиха;<br />
Гарнесенько обіймемось<br />
Та любо, та тихо<br />
Пожартуєм, чмокнемося<br />
Та й поберемося,<br />
Моя крале мальована.<br />
Бо я таки й досі<br />
За тобою чимчикую:<br />
Ти хоча й пишалась<br />
І з п’яними кесарями<br />
По шинках хилялась,<br />
А надто з тим Миколою<br />
У Севастополі, —<br />
Та мені про те байдуже;<br />
Мені, моя доле,<br />
Дай на себе подивитись,<br />
Дай і пригорнутись,<br />
Під крилом твоїм любенько<br />
В холодку заснути.</p>

<div>




</div>

<p><em>[9 лютого 1858,] Нижній Новгород</em></p>

<div></div>