<strong>Олесь Гончар – Ніч у Карпатах</strong>
<p>Красива ніч, велика ніч,<br />
Як марево сторіч.<br />
Достиглий місяць з висоти<br />
Освітлює хребти.<br />
По каменю мій кінь ступа,<br />
Вузька моя тропа!<br />
Внизу озера білі хмар<br />
І сторожкий мадяр.<br />
З собою я везу в сідлі<br />
Пісні моїй землі:</p>

<div>




</div>

<p>“Якщо убитий в цих горах,<br />
Мій коню, буду я,<br />
Лети на схід, лети, мов птах,<br />
Домівка там моя.<br />
Помчиш ти в куряві доріг,<br />
В закровленім сідлі<br />
Усе, що зберегти я зміг<br />
Для рідної землі:<br />
Мою любов, і серця кров,<br />
І трепетні пісні,<br />
Що, їх складаючи, ішов<br />
В чужій я стороні…”</p>
<p>Висока ніч, велика ніч,<br />
Як марево сторіч.<br />
І, скільки мій засягне зір, —<br />
Стоять вершини гір.</p>
<p><em>6 вересня 1944 р., </em><br />
<em>Трансільванія</em></p>

<div></div>