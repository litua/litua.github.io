<strong>Леся Українка – «Чом я не можу злинути угору…»</strong>
<p>Чом я не можу злинути угору,<br />
туди, на те верхів’я золоте,<br />
де місяць просвітив біляву хмарку?<br />
Я ж бачила, як хмарка та вродилась:<br />
вона повстала з гучного потоку<br />
туманом білим, парою без барви<br />
і тихо поплила понад водою<br />
глибокими ярами далі вгору,<br />
поволі підвелась, немов насилу,<br />
і вгору подалась. Вона чіплялась<br />
за смерекові гребені зелені,<br />
за уступи обголеної кручі<br />
і за колиби там, на полонині,<br />
немов людина, що з тяжким зусиллям<br />
на гору добувається. І вийшла,<br />
і стала на верхів’ї, і всміхнулась<br />
до місяця, мов дівчина білява,<br />
і заясніла, легка та прозора,<br />
мов ясна мрія. Хто у ній пізнав<br />
оту важку, безбарвну, вогку хмару,<br />
що сунулась так тяжко по долині?..<br />
Ой гори, гори, золоті верхів’я!</p>

<div>




</div>

<p>Та нащо ж я до вас так пориваюсь?<br />
Та нащо ж я люблю вас так тужливо?<br />
Невже мені не суджено дістатись<br />
на ваші заповітні високості?<br />
Коли мені не дано крил міцних,<br />
щоб я могла орлицею підбитись<br />
геть високо понад найвищі гори,<br />
то прагну я собі потоків сліз,<br />
гарячих сліз, нестриманих, раптових,<br />
що рвуться з глибини самого серця<br />
джерелами живущої води.<br />
Нехай би з них душа моя повстала<br />
і з мукою тяжкою подалася<br />
на те верхів’я вічно світлянеє,<br />
що мріє здалека моїм очам<br />
так неприступно, як і тії гори,<br />
що я на їх лиш мрією літаю.<br />
І, може б, дух мій, наче тая хмарка,<br />
на високості раптом одмінився,<br />
просвічений нагірним, чистим світлом.</p>
<p>Буркут, 4.08.1901</p>

<div></div>