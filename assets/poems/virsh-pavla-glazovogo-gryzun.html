<strong>Павло Глазовий – Гризун</strong>
<p>У Матвія Гризуна двір є і садиба.<br />
Він по дворищу своїм, мов куркулик, диба.<br />
Очі жиром запливли, потонули в салі.<br />
Тільки й бачить власний тин і нічого далі.<br />
Уночі він задріма на якусь хвилину,<br />
Сниться: злодіїв табун лізе по малину,<br />
А собака спить собі в будці біля сіна…<br />
Прокидається Матвій, будить свого сина.<br />
— Ану, вийди до садка, тричі гавкни, сину,<br />
Бо злодюги обнесуть геть усю малину. —<br />
А синок відповіда: — То даремна праця.<br />
Гавкай ти — старого пса дужче побояться.</p>

<div></div>