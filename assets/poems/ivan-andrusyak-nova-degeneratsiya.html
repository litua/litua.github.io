Іван Андрусяк – Нова деґенерація<p>ми не маски ми стигми тих масок що вже відійшли<br />
ми не стіни ми стогін імен що об стіни розлущені<br />
ідемо до людей у вінках недоспілих олив<br />
у простертих долонях несемо гріхи як окрушини</p>
<p>ми останні пророки в країні вчорашніх богів<br />
ми останні предтечі великого царства диявола<br />
ми зчиняємо галас і це називається гімн<br />
ми сякаємось в руку і це називається правила</p>
<p>а дівки на мітлі це наложниці втрачених вір<br />
це михайло булгаков надламаним сміхом заходиться<br />
в божевільній труні долілиць повертається вій<br />
матюкається сич ремигає зашумлена хортиця</p>

<div>




</div>

<p>табунами блукають отари і несть їм числа<br />
по найвищих деревах як дзвони гойдаються пастирі<br />
по незвіданих нетрищах душі виходять на злам<br />
і спалахує небо червоною мічене пастою</p>
<p>розенкранце зі сцени старий канделябр забирай<br />
гільденстерне жени за куліси розгнуздану свиту<br />
покоління майстрів відчиняє ворота у рай<br />
а старий азозелло веде під вінець маргариту</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>