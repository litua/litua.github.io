<strong>Дмитро Загул – “Бувають хвилини спокою порожнього…”</strong>
<p>Бувають хвилини спокою порожнього,<br />
Без бурі,<br />
без болю,<br />
без волі…<br />
В безодні знесилля німого<br />
Дрімають придушені болі –<br />
А серце байдужне до всього<br />
Непевного, злого, тривожного.</p>

<div>




</div>

<p>Здається,<br />
що ти десь далеко закинутий<br />
Від радощів, суму та й горя…<br />
Здається, що все тільки спиться<br />
На споді глибокого моря –<br />
А десь над тобою сміється<br />
Світ сонця, тобою покинутий.</p>
<p>ІЗ ЗБІРКИ “НА ГРАНІ”</p>

<div></div>