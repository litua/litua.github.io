<strong>Мозолевський Борис – Расулові Гамзатову</strong>
<p>Сивий орле гостроокий,<br />
Заспівай про нашу велич!<br />
Світ чарівний і глибокий<br />
Нам даровано, мов келих.</p>
<p>Спий із нього для натхнення,<br />
Як годиться для авара,<br />
Та й співай собі, як неня<br />
Над колискою співала.</p>
<p>Дагестанський сивий орле!<br />
Я Могилою Товстою<br />
Присягнусь, що тільки горам<br />
Рівен степ за висотою.</p>
<p>Недаремно ж споконвіку<br />
Й серед гір, і серед степу<br />
Кінь та шабля чоловіку<br />
Так любилися нестерпно.</p>

<div>




</div>

<p>Всім відомо, сивий орле:<br />
В час покари і розплати<br />
Так, як степ наш, тільки гори<br />
Вміли з небом розмовляти.</p>
<p>А коли царева ласка<br />
Наділяла вам закони,<br />
Голос гнівного Тараса<br />
Бив на сполох, ніби дзвони.</p>
<p>Розлетілися кайдани.<br />
Нам усе на світі сміти,<br />
Бо не прошене, не дане<br />
Нам братерство наше світить.</p>
<p>Нас пітьма уже не зборе,<br />
Пісня наша не урветься.<br />
А якщо затужать гори —<br />
Степ громами обізветься.</p>

<div></div>