<strong>Леся Українка – Де тії струни, де голос потужний</strong>
<p>Де тії струни, де голос потужний,<br />
де теє слово крилате,<br />
щоб заспівали про се лихо<br />
щастям і горем багате?</p>
<p>Щоб понесли все приховане в мурах<br />
геть на просторі майдани,<br />
щоб переклали на людськую мову<br />
пісню, що дзвонять кайдани?</p>

<div>




</div>

<p>Єрусалим мав свого Єремію,<br />
що голосив серед поля;<br />
чом же свого Єремії не має<br />
наша зруйнована воля?</p>
<p>Полум’ям вічним на жах всім нащадкам<br />
Дантове пекло палає;<br />
пекло страшніше горить в нашім краю, –<br />
чом же в нас Данта немає?</p>
<p>Гей, блискавице, громова сестрице,<br />
де ти? Розбий злії чари!<br />
Хай ми хоч раз заговоримо громом<br />
так, як веснянії хмари!</p>

<div></div>