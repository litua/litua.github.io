<strong>Павло Мовчан – “Водою мед розбавлений в тарілці…” </strong>
<p>Водою мед розбавлений в тарілці<br />
ледве жовтів, принаджуючи ос;<br />
листок медвяний хилитавсь на гілці,<br />
мов від біди застерігав когось…<br />
Злипалися від солоду повіки,<br />
і пучки прилипали до стола,<br />
мов прагнув сам приклеїтись навіки<br />
до світлого й прощального тепла.<br />
Воно ж, мов тінь, поволі відступало,<br />
а його місце смуток посідав,<br />
і з болем віддирав ти кожен палець:<br />
густе ж повітря, а вода — тверда…<br />
І нитка меду — жовта павутинка —<br />
прилипла так, що й губ не розтулить,<br />
і не сльоза — медова крапелинка<br />
спалахує на сонці, аж болить…</p>

<div>




</div>

<p>***</p>

<div></div>