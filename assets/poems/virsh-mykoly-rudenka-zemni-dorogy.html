<strong>Микола Руденко – Земні дороги</strong>
<p>Чумацький віз чи парокінні дроги,<br />
Комфорт сучасних автоколісниць…<br />
Як розверстать мої земні дороги —<br />
Вони досягнуть астроодиниць.</p>
<p>Дорога — це осмута і розрада,<br />
Колиска мрій, що з ранніх літ беріг.<br />
І серце, ніби кокон шовкопряда.<br />
Вгортається у павутинь доріг.</p>
<p>Вшановую тебе, земна дорого,<br />
Поміж людей, поміж дерев і трав…<br />
Але ж нехай мене не судять строго<br />
За ті шляхи, що я собі обрав.</p>

<div>




</div>

<p>Голодні пересилки та етапи —<br />
Це теж дорога. І надія теж.<br />
Без сліз в очах біля шкільної мали<br />
Мій шлях терновий, правнуче, простеж.</p>
<p>Зумій побачить коло зловороже,<br />
Що кидало мене у ніч лиху…<br />
Якби ж ти дав хоч перед смертю, Боже,<br />
Десь років кілька вільного шляху.</p>
<p>Щоб я завершив розпочате діло —<br />
Те, за яке караюся тепер.<br />
А потім хай моє астральне тіло<br />
Летить до інших — невідомих сфер.</p>
<p><em>27.02.1980</em></p>

<div></div>