<strong>Максим Рильський – Анхізів син, вклонившися богині…</strong>
<p>Анхізів син, вклонившися богині,<br />
Поглянув їй, окрилений, услід:<br />
Рожева хмарка крізь гірлянди віт<br />
Пішла від нього у простоти сині.</p>
<p>Це ж нею дихав і сміявся світ,<br />
Це ж їй молились зграї лебедині.<br />
Їй, що вродилась у прибрежній піні<br />
І що міцніша за міцний граніт.</p>

<div>




</div>

<p>Еней ще чув гарячої долоні<br />
Безсмертний дотик на своїм чолі,<br />
А в морі хвилі гналися, мов коні,</p>
<p>Гойдалися троянські кораблі,<br />
І ряд очей, прихильних і ворожих,<br />
На них дивився із чертогів божих.</p>
<p><em>1925</em></p>

<div></div>