<strong>Леся Українка – Бахчисарайська гробниця</strong>
<p>Палкого сонця промені ворожі<br />
На кладовище сиплються, мов стріли,<br />
На те каміння, що вкрива могили,<br />
Де правовірні сплять, піддані божі.</p>
<p>Ні квітів, ні дерев, ні огорожі…<br />
І серед пустки, наче на сторожі,<br />
Стоїть гробниця. Ті, що в ній спочили,<br />
Навіки в ній своє імення скрили.</p>

<div>




</div>

<p>З чужого краю тут співці бували<br />
І тіні бранки любої шукали, –<br />
Витає ж тута інша тінь, кривава:</p>
<p>Ні, тута не лежить краса гарема,<br />
Марія смутна чи палка Зарема, –<br />
Тут спочива бахчисарайська слава!</p>

<div></div>