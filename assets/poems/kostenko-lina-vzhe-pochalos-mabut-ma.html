Костенко Ліна – Вже почалось, мабуть, майбутнє…<p>Вже почалось, мабуть, майбутнє.<br />
Оце, либонь, вже почалось…<br />
Не забувайте незабутнє,<br />
воно вже інеєм взялось!<br />
І не знецінюйте коштовне,<br />
не загубіться у юрбі.<br />
Не проміняйте неповторне<br />
на сто ерзаців у собі!<br />
Минають фронди і жіронди,<br />
минає славне і гучне.<br />
Шукайте посмішку Джоконди,<br />
вона ніколи не мине.<br />
Любіть травинку, і тваринку,<br />
і сонце завтрашнього дня,<br />
вечірню в попелі жаринку,<br />
шляхетну інохідь коня.<br />
Згадайте в поспіху вагона,<br />
в невідворотності зникань,<br />
як рафаелівська Мадонна<br />
у вічі дивиться вікам!<br />
В епоху спорту і синтетики<br />
людей велика ряснота.<br />
Нехай тендітні пальці етики<br />
торкнуть вам серце і вуста.</p>

<div>




</div>

<p>автор: <strong><a href="http://onlyart.org.ua/?page_id=5118">Ліна Костенко </a></strong></p>

<div></div>