<strong>Степан Руданський – Чорт</strong>
<p>Приглянувся ксьондз-добродій<br />
До чужої жінки.<br />
Що день божий посилає<br />
Фіги та родзинки…</p>
<p>Посилає, все питає,<br />
Коли згода буде.<br />
Коли її чоловіка<br />
Удома не буде…</p>
<p>Але жінка не [з] тих жінок:<br />
Подарунки брала,<br />
А ксьондзові усе-таки<br />
Слова не давала…</p>
<p>Далі видить — треба дати,<br />
Нічого робити!<br />
Тілько собі замишляє<br />
Ксьондза підголити…</p>
<p>Каже мужу. Муж навмисне<br />
Зрання виїжджає,<br />
А вона тут повну скриню<br />
Сажі насипає…</p>
<p>Насипала, зачинила,<br />
В печі розпалила<br />
Та нібито на вечерю<br />
Ксьондза запросила,</p>
<p>Ксьондз приходить, габіт з себе!..<br />
Жарти починає…<br />
Помаленьку-помаленьку —<br />
Ба вже й обіймає…</p>
<p>Помаленьку-помаленьку —<br />
Ба вже і за діло…<br />
Аж тут раптом коло хати<br />
Щось загуркотіло!..</p>
<p>«Ах, нещастя! — жінка каже,—<br />
Кінець мого віка!<br />
Чи ж не лихе притащило<br />
Мого чоловіка!</p>
<p>Іскидайте живо шмаття,<br />
Голі розбирайтесь,<br />
Та от скриня коло лави,<br />
У скриню ховайтесь!..»</p>
<p>Ксьондз скидає, й помагав<br />
Сама господиня,<br />
І в минуті з голим ксьондзом<br />
Зачинилась скриня.</p>
<p>Входить в хату і господар,<br />
Нібито не знає;<br />
Стелиться собі на скрині<br />
Та й спати лягає…</p>
<p>Лежить собі на тій скрині<br />
Та й почав казати:<br />
«А що, жінко, завтра, — каже, —<br />
Тра скриню продати.</p>

<div>




</div>

<p>Коло нас тут недалеко<br />
Торговиця буде.<br />
Повезу її до лиха,<br />
Може, куплять люди!»</p>
<p>«Нащо тобі продавати? —<br />
Каже молодиця.—<br />
Нехай собі буде вдома,<br />
Може, пригодиться!»</p>
<p>«Пригодиться-пригодиться…<br />
А знаєш мовчати?<br />
Та ж не твоя, моя скриня!<br />
Я хочу продати!»</p>
<p>І обоє господарі<br />
Разом замовчали;<br />
Замовчали, помирились<br />
Та й позасипали…</p>
<p>Устав рано пан господар,<br />
Коні запрягає,<br />
Вивалює на віз скриню,<br />
Коні поганяє.</p>
<p>Їде собі на ярмарок<br />
Скриню продавати…<br />
Але їде й пан з жоною<br />
До костьолу, знати…</p>
<p>Оглядає та й питає:<br />
«Що везеш, Іване?»<br />
«Везу скриню, — Іван каже, —<br />
В скрині чорта, пане!»</p>
<p>А тут пані обернулась<br />
Та й панові каже:<br />
«Рорroś, duszko, tego chłoра,<br />
Niechaj on pokaże» *</p>
<p>«А який то чорт у тебе?<br />
Покажи, Іване!»<br />
«Дайте хіба рублів копу,<br />
То покажу, пане!»</p>
<p>Вилічив пан йому гроші,<br />
Іван ізлізає,<br />
Кладе гроші у кишеню,<br />
Скриню відмикає.</p>
<p>Як вискочить ксьондз із сажі!.<br />
Боже, твоя воле!<br />
Світу божого не бачить,<br />
Біжить через поле!..</p>
<p>А тут пані у долоні:<br />
«Аch, moje serduszко!<br />
Рораtrzaj się, popatrzaj sіę!<br />
Jeszcze j samiec, duszко!» **</p>
<p>__________________________________<br />
* Попроси, голубе, цього хлопа,<br />
Хай покаже! (польськ ) — Ред.<br />
** Ой, моє серденько!..<br />
Подивися-подивися!<br />
Ще й самець, голубе!.. (польськ.) — Ред.</p>

<div></div>