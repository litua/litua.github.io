<strong>Іван Багряний – Колискова</strong>
<p><em>Маленькому АНДРІЄВІ КИТАСТОМУ присвячую.</em></p>
<p>А… А… А-а-а!<br />
А-а… А… А…<br />
Ходить місяць і зоря<br />
Через гори і моря, —<br />
Це ж до нашої дитини<br />
Ходять гості з України:<br />
Ясен місяць і зоря<br />
Через гори і моря…<br />
Через гори і моря —<br />
Ясен місяць і зоря…<br />
А-а! А-а-а!<br />
А… А… А…</p>
<p>А-а! Лю-лі-лю!<br />
Я дитя своє люблю.<br />
Ой ви, гості з України,<br />
Придивіться ж до дитини —<br />
Чим не сокіл крилатий?<br />
Чим не місяць золотий?<br />
Ясен місяць золотий,<br />
Мій синочок окатий…<br />
А-а! А-а-а!<br />
А… А… А…</p>
<p>Спи, маленький, лю-лі-лю!<br />
Біля тебе я не сплю.<br />
Ой ви, гості з України,<br />
Придивіться ж до дитини:<br />
Це ж дитина не проста,<br />
Моя зірка золота,<br />
Моє щастя, моя кров,<br />
І надія, і любов.<br />
А-а! А-а-а!<br />
А… А… А…</p>
<p>Спи, маленький, лю-лі-лю!<br />
Я вартую, я не сплю.<br />
Я для тебе долю прошу,<br />
Щоби ріс такий хороший!..<br />
Щоби сміливий такий!..<br />
І розумний, і меткий!..<br />
Щоб найкращий на весь рід! —<br />
Щоб прославив свій нарід.<br />
А-а! А-а-а!<br />
А… А… А…</p>
<p>Спи, синочку, лю-лі-лю!<br />
Недаремно ж я не сплю:<br />
Будеш ти, як дуб, високий,<br />
Чорнобривий, ясноокий,<br />
І сміливий, як Богдан,<br />
І своєму слову пан,<br />
І, як лицар, хоробрий,<br />
І до матінки добрий…<br />
А-а! А-а-а!<br />
А… А… А…</p>
<p>Спи, маленький, лю-лі-лю!<br />
А я долю тут молю,<br />
Щоб ти серце мав просторе:<br />
Перетерпіть горя море,<br />
Зраду юд і торгашів,<br />
Клевету товаришів,<br />
І всіх тих, що злом горять,<br />
Бо не знають, що творять…<br />
А-а! А-а-а!<br />
А… А… А…</p>

<div>




</div>

<p>Спи, мій зайчик, лю-лі-лю!<br />
А ще долю я молю,<br />
Щоб ти йшов, як день по світу.<br />
Щоб умів життя любити,<br />
Щоб як фенікс оживав,<br />
Щоб і падав, а вставав!<br />
Щоб і падав, а вставав…<br />
Щоб, як пісня оживав…<br />
Спи, маленький, лю-лі-лю!<br />
А-а! А-а-а!<br />
А… А… А…</p>
<p>Я за тебе туту не сплю.<br />
Я вартую сон твій, сину,<br />
Серцем лину ж в Україну…<br />
З неї ми в світи пішли,<br />
Всі моря перепливли,<br />
Тільки ж серце там лишили<br />
І забути не змогли.<br />
А-а! А-а-а!<br />
А… А… А…</p>
<p>Виростай же, сину мій!<br />
Виростай же, орле мій!<br />
Будеш ти щасливий, сину,<br />
І на вільну Батьківщину —<br />
В край, де ми на світ взялись,<br />
Ти повернешся колись<br />
З сонцем волі в ясний день,<br />
В громі битов і пісень.<br />
А-а! А-а-а!<br />
А… А… А…</p>
<p>Прийде волі ясний день,<br />
Переможних грім пісень.<br />
Виростай, синочку чулий,<br />
Щоб про тебе всі почули —<br />
Всі країни. Вся земля,<br />
Ріки, гори і моря!..<br />
І та слава, як зоря,<br />
Хай горить і не згоря.<br />
А-а! А-а-а!<br />
А… А… А…</p>
<p>Спи, синочку, прийде час<br />
І любов розлучить нас;<br />
Пароплави мчать морями,<br />
Літаки під небесами,<br />
В океанах кораблі<br />
І великі, і малі, —<br />
Ними ти помчиш в імлі<br />
До великої землі.<br />
А-а! А-а-а!<br />
А… А… А…</p>
<p>Хай любов же та в світах<br />
Просвіщає тобі шлях.<br />
Прийдеш, сину, в Україну<br />
І згадаєш цю вилину,<br />
Цю хвилину і цю мить —<br />
Коли світ навколо снить,<br />
Тільки матінка не спить —<br />
Береже спокою мить…<br />
А-а! А-а-а!<br />
А… А… А…</p>
<p>Ходить місяць і зоря<br />
Через гори і моря.<br />
Ходять гості з України —<br />
Виглядають тебе, сину, —<br />
Ясен місяць і зоря —<br />
Через гори і моря…<br />
Через гори і моря —<br />
Ясен місяць і зоря…<br />
А-а! А-а-а!<br />
А… А… А…</p>
<p>1955 рік</p>

<div></div>