<strong>Микола Вінграновський – Де ти, мій коню…</strong>
<p>Де ти, мій коню з Дніпра-Дунаю?<br />
Зацокоти мені, коню-птах!<br />
Може, я долю свою заспіваю<br />
Десь попід Каневом у житах.</p>
<p>Літаки минаючи й вокзали,<br />
Над землею диблячись увись,<br />
По дорозі серця ми скакали,<br />
Теплий пил тривог моїх куривсь…</p>
<p>І глибоким гордовитим ржанням<br />
Крізь державні далі над Дніпром<br />
Ти в’їржаа у світ моє кохання<br />
І закляк на кручі між дібров.</p>

<div>




</div>

<p>І коли у розпачу хвилину<br />
Гриз я землю з болю у гаю,<br />
Ти будив копитом Україну<br />
Й журно ржав на молодість мою.</p>
<p>Де ти, мій товаришочку чалий?<br />
За твоїм і за моїм життям<br />
Ще тоді удвох ми помічали<br />
Глибину життя і майбуття…</p>
<p>Буде тобі сіно, і до сіна,<br />
І земля барвінкова, й поріг,<br />
А мені — дружина й Україна,<br />
Сто тривог і тисяча доріг!</p>
<p><em>1962</em></p>

<div></div>