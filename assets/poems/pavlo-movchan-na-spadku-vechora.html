<strong>Павло Мовчан – На спадку вечора </strong>
<p>Не віддзеркалює вода<br />
уже ні хмар, ні птахів.<br />
І сонце, випавши з гнізда,<br />
вниз покотилось з даху.<br />
Перехилились голоси—<br />
аж мур небесний тріснув,<br />
та з тріщин краплями роси<br />
просочувалась пісня…<br />
І позліталися давно<br />
у вулик звуки й бджоли.<br />
А з кухви молоде вино<br />
вже цебенить додолу.<br />
В кубельці світла груші сплять,<br />
хоч тонко скло дзенькоче,<br />
і кругла місячна печать<br />
скріпила аркуш ночі.<br />
А з-під острішка виноград<br />
на стіл схололий блима.<br />
І брата віддзеркалив брат<br />
широкими очима.<br />
Відсутня відстань — в дзеркалах<br />
безмежна перспектива,<br />
І неньки тінь покрай стола<br />
засвічена щасливо.</p>

<div>




</div>

<p>***</p>

<div></div>