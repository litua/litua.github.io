<strong>Микола Вінграновський – Гайявата</strong>
<p>Над лиманом білять синім,<br />
Білять білим над лиманом,<br />
Над лиманом кукурудза<br />
Світлі вуса опустила.<br />
І лиманський Гайявата<br />
Щось там робить-виробляє,<br />
Душить гроно винограду —<br />
Зимувати цілу зиму.</p>
<p>Дві дитини плачуть в люльці —<br />
Тато з мамою сміються.<br />
А під хатою з лиманом<br />
Дід із прадідом бухика:<br />
Душать гроно винограду —<br />
Зимувати цілу зиму.</p>
<p>Пасе кози над лиманом<br />
В сіре вдягнена прабаба.<br />
Баба — та копа картоплю<br />
Й відганя бджолу від вуха.<br />
Та і я роблю тут дещо,<br />
Правда, діло несерйозне,<br />
Бо люблю щось недалеке,<br />
Бо своє люблю при собі,<br />
Як любив його і вчора, —<br />
Білий побіл над лиманом,<br />
Сірий глід з гніздом сорочим,<br />
Срібне слово павутини!<br />
Телевізор у футболі<br />
Перепліскує долоні,<br />
Біла курка кудкудаче,<br />
І яєчко, мов футболик,<br />
Тепло дивиться з гнізда.<br />
А тим часом над лиманом<br />
Почорніло щось і згасло,<br />
Перебігло щось дорогу,<br />
Холодком перейнялось, —<br />
І за руку старе горе<br />
Веде горе молоденьке,<br />
Веде горе попід гору<br />
Від лиману полинами.<br />
І говорить старе горе<br />
Молоденькому на вухо:<br />
— Ти підеш по нежонатих,<br />
А я піду по сімейних,<br />
Будем з ними зимувати<br />
І не будем знати горя.</p>
<p>І говорить мені горе<br />
Молодесеньке на вухо:</p>
<p>— Буду я тобі за жінку,<br />
Ти ж мені за чоловіка.<br />
Привезем гарбу соломи<br />
Та замісим з нею глини.<br />
Лампачу насушим — шифер<br />
На Привозі десь в Одесі.<br />
Та прищепимо до груші<br />
Молоденьке яблунятко,<br />
А там дівчинка чи хлопчик<br />
Помалесенько знайдуться.<br />
Кабаків їм напечемо,<br />
З молоком наварим каші,<br />
Баранців із кукурудзи<br />
Напечем на черені,<br />
А на весну козенятко<br />
Розчепірить в хаті ніжки<br />
Й застрибає по подвір’ю<br />
По калюжі вдвох з собою.<br />
А тим часом старе горе<br />
Вже по-свому хазяйнує:<br />
Молотком дорогу мостить,<br />
Возить щебінь із кар’єру,<br />
Дітям ґудзик пришиває,<br />
Через яр до школи водить,<br />
Тягне сіті із лиману,<br />
В’ялить глосики з бичками,<br />
Квасить в діжці помідори,<br />
Куфайки несе з крамниці,<br />
Ковбасу і торбу цвяхів,<br />
Ще й горілочки із перцем!</p>

<div>




</div>

<p>А тим часом над лиманом<br />
Чорт зубами тягне хмару,<br />
Другий ззаду підпихає,<br />
Тягнуть хмару на прабабу<br />
І над нею виливають.<br />
Та, тікаючи, прабаба —<br />
Зі своїми кізьми в скирту —<br />
З хлібом синю цибулину<br />
На пеньках жує чорненьких!<br />
Засміялись чортенята<br />
І на бабу потягнули,<br />
Потягнули та й линули<br />
В пелену їй чорну хмару:<br />
“Дай нам, бабо, картоплину,<br />
Бо й тебе залиєм з дідом,<br />
І не буде вам ні бринзи,<br />
Ані грона винограду!”</p>
<p>Підхопився прадід з дідом —<br />
Мокра курка їм під ноги, —<br />
А чорти кричать Їм з хмари:</p>
<p>“Загинайтесь, дідугани,<br />
Та лягайте в домовину,<br />
А там далі видно буде!..”<br />
Тягне чорт зубами хмару —<br />
Тато з мамою сміються, —<br />
Другий ззаду підпихає, —<br />
Дві дитини плачуть в люлі, —<br />
А лиманський Гайявата<br />
Щось там робить-виробляє,<br />
Душить гроно винограду —<br />
Зимувати цілу зиму!</p>
<p>А тим часом над лиманом<br />
Наче щось замаячіло,<br />
Щось дорогу перебігло,<br />
Холодком перейнялось, —<br />
І за руку старе щастя<br />
Веде щастя молоденьке,<br />
Веде щастя попід гору<br />
Від лиману полинами.<br />
І говорять старе щастя<br />
Молоденькому на вухо:</p>
<p>— Що лишилось нам робити,<br />
Як ми з горем помінялись!<br />
Цей Микола Вінграновський,<br />
Несерйозний чоловік цей,<br />
Душить гроно винограду<br />
І все плутає на світі!</p>
<p><em>1975</em></p>

<div></div>