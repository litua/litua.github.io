<strong>Мозолевський Борис – З Арсенія Тарковського</strong>
<p>От і літо пройшло,<br />
Відгуло, відпалало.<br />
Тихо світиться тло,<br />
Тільки цього замало.</p>
<p>Все, що збутись могло,<br />
Наче лист п’ятипалий,<br />
Мені в руки лягло.<br />
Тільки цього замало.</p>

<div>




</div>

<p>Задаремно ні зло,<br />
Ні добро не пропало.<br />
Все так світло цвіло!<br />
Тільки цього замало.</p>
<p>Не ховавсь під крило,<br />
Та життя рятувало.<br />
Мені дійсно везло.<br />
Тільки цього замало.</p>
<p>Листя не обпекло.<br />
І гілля не зламало.<br />
День промитий, мов скло.<br />
Тільки цього — замало.</p>

<div></div>