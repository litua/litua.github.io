<strong>Агатангел Кримський – Горді пальми…</strong>
<p>Горді пальми. Думні лаври…<br />
Маніячливий кипарис.<br />
Океан тропічних квітів…<br />
Ще й цвіте цитринний ліс…</p>

<div>




</div>

<p>Я хитнувсь, бо наче впився<br />
З аромату тих квіток.<br />
Аж погляну: коло пальми<br />
Простий житній колосок.</p>
<p>“Гей, земляче! — шепче колос,<br />
Похилившись на стебло. —<br />
Ми чужі для цього раю, —<br />
Що ж сюди нас принесло?”</p>
<p><em>1898</em></p>

<div></div>