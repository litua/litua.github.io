<strong>Володимир Сосюра – Маленьким хлопчиком додому…</strong>
<p>Маленьким хлопчиком додому<br />
у полі йшов я в шумі трав<br />
і у гніздечку кам’яному<br />
сорокопудика спіймав.</p>
<p>Тримав я міцно пташеня те,<br />
й на мене зорили з руки<br />
його лякливі оченята,<br />
немов чорненькі ягідки.</p>

<div>




</div>

<p>Над ним сіяла синь квітчаста<br />
і птиць лунав щасливий спів…<br />
Невже навіки волі щастя<br />
він у долоні загубив?</p>
<p>І стиснув серце жаль великий,<br />
і пальці я розкрив: — Ану! —<br />
і він пурхнув з щасливим криком<br />
в залиту сонцем вишину…</p>
<p><em>1956</em></p>

<div></div>