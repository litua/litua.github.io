<strong>Іван Котляревський – Сонце низенько, вечір близенько…</strong>
<p>Сонце низенько, вечір близенько,<br />
Іди до мене, моє серденько! (2)</p>
<p>Ой вийди, вийди, та не барися,<br />
Моє серденько, розвеселися. (2)</p>
<p>Ой вийди, вийди, серденько, Галю,<br />
Серденько, рибонько, дорогий кришталю! (2)</p>
<p>Ой вийди, вийди, не бійсь морозу,<br />
Я твої ніженьки в шапочку вложу. (2)</p>
<p>Через річеньку, через болото<br />
Подай рученьку, моє золото! (2)</p>
<p>Через річеньку, через биструю<br />
Подай рученьку, подай другую! (2)</p>

<div>




</div>

<p>Ой біда, біда, що я не вдався, —<br />
Брів через річеньку, та не вмивався. (2)</p>
<p>Ой завернуся та умиюся,<br />
На свою милую хоч подивлюся. (2)</p>
<p>“Ой, не вертайся, та не вмивайся,<br />
Ти ж мені, серденько, й так сподобався. (2)</p>
<p>Ой там криниця під перелазом —<br />
Вмиємось, серденько, обоє разом. (2)</p>
<p>Моя хустина шовками шита —<br />
Утремось, серденько, хоч буду бита. (2)</p>
<p>Битиме мати, знатиму, за що:<br />
За тебе, серденько, не за ледащо!” (2)</p>

<div></div>