<strong>Марта Тарнавська – Ліхтарі </strong>
<p>Десь далеко є край,<br />
де немає турбот,<br />
де, мов квіти, ростуть доброта і любов.<br />
Але шлях у цей рай<br />
крізь страхіття темнот,<br />
що їх досі ніхто не зборов.</p>
<p>Променій, не згасай, моя зірко ясна,<br />
проведи мене в край, де царює весна.</p>
<p>Не зупинять мене<br />
темноти вояки:<br />
там — царівна, що серце мені віддала.<br />
В неї світло ясне,<br />
і горять маяки,<br />
щоб мене не поглинула мла.</p>

<div>




</div>

<p>Променій, не згасай, моя зірко ясна,<br />
проведи мене в край, де царює весна.</p>
<p>Я до неї іду<br />
понад простір і час —<br />
увесь вік свій іду за промінням зорі.<br />
Я її віднайду,<br />
щоб лиш промінь не згас,<br />
щоб не згасли її ліхтарі.</p>
<p>Променій, не згасай, моя зірко ясна,<br />
проведи мене в край, де царює весна.</p>
<p>1972</p>

<div></div>