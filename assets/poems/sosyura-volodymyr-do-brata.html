Сосюра Володимир – До брата<p>На мові нашій дня печать.<br />
Вона — як сяйво серед ночі…<br />
її не можна забувать,<br />
Вона душі твоєї очі.</p>
<p>Єднає з піснею в гаю<br />
Вона з життям тебе любовно…<br />
Коли ж забудеш рідну мову,<br />
Загубиш душу ти свою.</p>
<p>Коли йдучи з труда дороги,<br />
Слова не ті вкладеш в уста,<br />
Немов піджак з плеча чужого<br />
Для тебе мова буде та.</p>
<p>Немов чужого саду віти,<br />
Тієї мови пишний цвіт.<br />
Не зможеш нею ти творити,<br />
Знання засвоювать як слід.</p>
<p>Нічним зів’янеш синьогубцем…<br />
На мові нашій дня печать.<br />
Національним самогубцем<br />
Невже ти, брате, хочеш стать?</p>
<p>Яке прекрасне рідне слово!<br />
Воно — не світ, а всі світи…<br />
Шевченка мову і Франкову<br />
Невже під ноги кинеш ти?</p>

<div>




</div>

<p>Невже забудеш слово “мати”,<br />
Ту, що дала тобі життя,<br />
І підеш, наче тінь крилата,<br />
Блукати в тьмі без вороття.</p>
<p>У небуття підеш, в нікуди,<br />
Сліпим до сонячних висот.<br />
Невже народ мій мову губить!?<br />
Не вірю я! Це не народ!</p>
<p>Окремі люди. їм не знати<br />
Сяйливих творчості висот.<br />
І хай людей таких багато,<br />
Але нас більше! Ми — народ!</p>
<p>Я вірю в тебе, моя мати.<br />
Мій бог, що дивиться з висот.<br />
В народів інших старцювати<br />
Повік не буде мій народ!</p>
<p>Ні, наша мова не загине,<br />
Її не знищать сили злі!<br />
Ти власним світом, Україно,<br />
Сіяти будеш на землі.</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>