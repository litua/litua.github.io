<strong>Павло Мовчан – “Відлучена іменням та бажанням…” </strong>
<p>Відлучена іменням та бажанням<br />
бути іншою, чужою — від самої себе.<br />
Але в кутках свого єства лише себе й знаходиш<br />
і озираєшся, чи не впізнають інші.<br />
Ой ця налицина…<br />
Щоденне її наповнення м’язами слуху<br />
і медом зору, а голосом удаваним — рот мідяний:<br />
«л» — наче клей на язиці, а каблучкове «о» — то<br />
м’ята карамелькова: «оло»…</p>

<div>




</div>

<p>О, ліпше покликай мене без імені<br />
або єдиним зойком — я озирнуся, обізвуся яблуком<br />
чи хилитанням пагонів…<br />
А зараз чую очі,<br />
так ніби лантух борошна завдали на плечі;<br />
несу і чую струмуючий липучий холод<br />
по жолобкові спини…<br />
Минуле не за плечима? А поруч — хмарою духу,<br />
а вся стерня — то сито протягів,<br />
крізь кожну соломинку —<br />
вітер:<br />
з судин видмухує останню крейду…<br />
І зауважуєш! Хлопчина у полотняних штанях<br />
лупить вербову кору — аби добути з гілки<br />
весняний свист, щоб покликать тебе<br />
без імені і без життя чужого.<br />
Бо за твоїм обличчям Мальвіна ще не сховалася…<br />
а світить весняна бростка…</p>
<p>***</p>

<div></div>