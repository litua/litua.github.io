<strong>Павло Мовчан – “Болію днем, і жовтим листям…” </strong>
<p>Болію днем, і жовтим листям,<br />
і стиглим окликом лелек,<br />
і променем стерильно чистим.<br />
Розмірено, з лицем байдужим<br />
іде орач на переліг.<br />
І розпачно регочуть ружі,<br />
спинивши в осені свій біг.<br />
І все збігається до кола,<br />
сегмент дозрілля все змика;<br />
обциркулювавши жовтнем поле,<br />
у центрі спиниться рука.</p>

<div>




</div>

<p>Все зовні стале, все незмінне:<br />
рідкі штахети вздовж доріг,<br />
і трухлих верб легкі коліна,<br />
що впали тиші на поріг,<br />
і сонце, що веде в глибокість<br />
закляклих, зляканих шибок,<br />
привісивши над ними збоку<br />
проміння жухлого пучок.<br />
Все віддзвеніло, перезріло,<br />
перегоріло нагло все.<br />
І тільки зморшок квапні стріли<br />
скородять вигасле лице.<br />
Втопивши в себе погляд зранку,<br />
в своє коріння мовчазне,<br />
спить джерело під колисанку,<br />
розписану осіннім днем.<br />
І так, відлюднений, відбитий<br />
вишневий кружеля листок:<br />
не втрапить прямо залетіти<br />
в спустошений душі куток.<br />
Я з п’ястуків розсипав пальці<br />
на тишодарний фіолет,<br />
щоб розгадать на літній скалці<br />
і свій незрозумілий лет.<br />
Але листок, як голка, тонко<br />
прошився наскрізно — і скрес<br />
крізь сонценосну оболонку<br />
до синіх весняних небес.<br />
І сутність я збагнув раптово<br />
в чіткому обрисі листка:<br />
все в колі вічному невтомно<br />
рука всевладарки змика.</p>
<p>***</p>

<div></div>