<strong>Гребінка Євген – Ні, мамо, не можна нелюба любить</strong>
<p>— Ні, мамо, не можна нелюба любить,<br />
Нещасная доля із нелюбом жить.<br />
Ох тяжко, ох важко з ним річ розмовляти<br />
Хай лучче буду я ввесь вік дівувати.</p>
<p>— Хіба ти не бачиш, яка я стара?<br />
Мені в домовину лягати пора.<br />
Як очі закрию, що буде з тобою?<br />
Останешся, доню, одна сиротою.</p>

<div>




</div>

<p>А в світі якеє життя сироті?<br />
І горе, і нужду терпітимеш ти.<br />
А дочку пустивши, мовляв, на поталу,<br />
Стогнать під землею, як горлиця, стану.</p>
<p>— Ой мамо, голубко, не плач, не ридай,<br />
Готуй рушники й хустинки вишивай.<br />
Нехай за нелюбом я щастя утрачу,<br />
Ти будеш весела, одна я заплачу.</p>
<p>Гей, там, на могилі, хрест божий стоїть,<br />
Під ранок й під вечір матуся квилить:<br />
— Ой Боже мій, Боже! Що я наробила?<br />
Дочку, як схотіла, із світа згубила!</p>

<div></div>