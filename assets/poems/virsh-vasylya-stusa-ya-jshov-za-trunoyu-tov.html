<strong>Василь Стус – Я йшов за труною товариша…</strong>
<p>Я йшов за труною товариша й думав:<br />
щастить — таки людям,<br />
задер ноги, i нiякого тобi клопоту,<br />
востаннє блиснув голими стегнами покiйника,<br />
а свiт хай собi ходить хоч на головi.<br />
Та коли ми прийшли на цвинтар,<br />
побачили стiльки машин, фургонiв, катафалкiв —<br />
не те пiдступитися<br />
голови встромити немає де.<br />
Стояла величезна черга за ямами.<br />
Кожен намагався захопити шмат землi<br />
(на руки давали 1,5 х 2 метри).<br />
Наша черга була вiсiмсот шiстдесят третя.<br />
Де його було дочекатися<br />
коли полiзло стiльки горлохватiв<br />
той iнвалiд першої групи<br />
в того право в тiєї немовля на руках<br />
а той просто так — залляв з самого ранку слiпи<br />
i суне куди втрапить<br />
байдуже за капустою чи по смерть<br />
Мали вже повертатися додому нi з чим<br />
Думаю собi: приїдемо назад<br />
я й кину покiйниковi як з кiлочка,<br />
буде тобi вилежуватись, уставай-но<br />
потерпи днiв зо три зо чотири<br />
поки той плав спливе<br />
однак спiшити — якого чорта<br />
Аж тут пiдступається до нас<br />
баба з двома кошиками<br />
(на цвинтарi випродує городину)<br />
вам ями треба питає<br />
можу вiдступити свою<br />
карбованцiв за сто п’ятдесят<br />
Воно можна знайти й дешевше<br />
але ж то тiльки звання що яма<br />
а в мене просто тобi перина —<br />
i полежати i виспатись<br />
там самому чи й з молодицею<br />
(у баби весь металевий рот,<br />
що називаеться озброєна до зубiв)<br />
Я вiдразу збагнув що це перекупка —<br />
скуповує й перепродує цi ями<br />
але не торгуючись<br />
вийняв з кишенi грошi й вiддав —<br />
на, щоб ти землi сирої наїлась.</p>

<div></div>