<strong>Руданський Степан – Циган на толоці</strong>
<p>Вийшов циган на толоку,<br />
Косить, бідний, косить —<br />
А господар обідати<br />
Цигана не просить,</p>
<p>А дав чарки понюхати,<br />
Хліба закусити<br />
Та й знов таки заставляє<br />
Цигана косити.</p>
<p>І скривився циганюга,<br />
Косить, бідний, косить,<br />
А господар полуднати<br />
Цигана не просить.</p>
<p>А знов чарки понюхати,<br />
Хліба закусити<br />
Та й знов таки заставляє<br />
Цигана косити.</p>
<p>Ізнемігся бідний циган,<br />
Косить і не косить,<br />
Аж під вечір пан господар<br />
Вечеряти просить.</p>

<div>




</div>

<p>Просить його до світлиці,<br />
Садить на посаді,<br />
Наливає чарку, другу…<br />
Такий циган радий!..</p>
<p>От подали сироватку,<br />
Циган уплітає,<br />
Аж тут кума вареники<br />
З печі висуває.</p>
<p>Кинув циган сироватку,<br />
До другого взявся.<br />
Лигав-лигав вареники,<br />
Аж розперезався.</p>
<p>Далі годі! Сидить циган,<br />
Тільки поглядає,<br />
Аж тут кума поросятко<br />
З печі висуває.</p>
<p>Гекнув циган — та й із хати,<br />
Не хоче і ждати:<br />
«Вміли, — каже, — наварити —<br />
Не вміли подати!»</p>

<div></div>