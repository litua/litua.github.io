<strong>Павло Мовчан – Ти — простір </strong>
<p>В безкровному дзеркалі зір виявляє безглуздя:<br />
у посмішці губи зневажливу лінію гнуть,—<br />
невже ж є тобою ота заплощинна облуда,<br />
що в паузах серця на шкло видиха каламуть?<br />
Шкляніє обличчя, вбираючи сонячні скалки,<br />
повітряна хвиля поволі морщинить чоло.<br />
Скажи, чи довірливий світ дається<br />
усім на поталу,<br />
чи наші відбитки спотворює зморщене шкло?<br />
Бач — простір скорочений:<br />
обрій підбивсь до підбрів’я,<br />
і жменя хаток під очима холоне, як сіль;<br />
і квапишся жити, життя проживаєш потрійно,<br />
і ловиш обличчям мачини утіх звідусіль.<br />
Хоч очі заплющиш, але, наче дзеркало, шкіра<br />
вбирає і верби, і мокрий горнець на тину,<br />
підошви лискучі, ввібравши обвітрений згірок,<br />
спинившись раптово, тлумлять струну голосну.<br />
О леле, поглянь, на гладенькому склі виступає<br />
краплина червона, за нею вже інша біжить…<br />
То простір, яким ти єси, виявляє<br />
розірвану судину часу і сонячну мить.</p>

<div>




</div>

<p>***</p>

<div></div>