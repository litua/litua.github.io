<strong>Руданський Степан – Спасибі</strong>
<p>Сидить циган на городі<br />
Темненької ночки,<br />
До блискавки вибирає<br />
Чужі огірочки.</p>
<p>Та все собі промовляє:<br />
«Блисни, боже, блисни!»<br />
А господар його ззаду<br />
Як вилами свисне!..</p>
<p>«А сто бісів в твого батька<br />
Та у твої груди,<br />
Розкрадати мою працю!..<br />
А що тепер буде?..»</p>

<div>




</div>

<p>«Ой батечку, голубчику,<br />
Чиніте, що знайте,<br />
Тільки прошу вас, панотче,<br />
За пліт не кидайте!»</p>
<p>«Оже ж кину!»— «Бійтесь бога!..»<br />
«Кину, бісів сину!»<br />
Підняв цигана на руки<br />
Та й через пліт кинув.</p>
<p>Тоді циган підійнявся<br />
Та як зарегоче:<br />
«Мені того й бракувало…<br />
Спасибі, панотче!»</p>

<div></div>