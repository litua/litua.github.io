<strong>Павло Мовчан – Розкопки </strong>
<p>Під терасами моря їх чекали руїни і скіфське минуле,<br />
широчезнії східці, врізані в чорний граніт,<br />
і череп’я вождів, що жили у минулім,<br />
що жили для кривавих бучних перемог.</p>
<p>Ящірка і трава поснували контрфорси підйомів.<br />
Вигорає на сонці глина руда, наче кров.<br />
Чути стукіт копит, і посвист нагайок, і стогін —<br />
та пощезлі віки озов свій подають із землі.</p>

<div>




</div>

<p>А над часом, над руйнищем, над завзяттям лопатним,<br />
над невольничим плачем, над сріблом і злом сипким<br />
гей, як широко, лунко й далеко — до моря —<br />
із грудей молодечих наш спів:<br />
«Ой, високо-високо-о<br />
клен-дерево од води…»</p>
<p>***</p>

<div></div>