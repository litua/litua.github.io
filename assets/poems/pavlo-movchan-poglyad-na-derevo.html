<strong>Павло Мовчан – Погляд на дерево </strong>
<p>Крізь вершечки дерев проступає щомиті чіткіше дорога,<br />
і співають багряно присипані листям півні.<br />
Що ж ти вичитать встиг із листка вогняного,<br />
коли він п’ятипало світився тобі у вікні?<br />
Та чи ж лінія серця бува за життєву коротша?<br />
Шестимісячний строк — це багато чи мало для нас?<br />
Тихо стовбур схитнувсь — червониться пороша,<br />
продувається клен, продувається час.<br />
І навіщо труди проростальні, навіщо і муки<br />
розривати бруньки і для листу визбирувать сік?<br />
Якщо небо дихне гіркотою розлуки,<br />
відречеться земля і червоний обірве потік.<br />
Чорне дерево грудня, чом же ти вік не зелене?<br />
Чую, чую у кров інший колір закравсь…<br />
На долоні дивлюся свої, як на листя черлене,<br />
і нічого не можу дізнатись про час.<br />
Мабуть, знають півні… бо читають, як ноти,<br />
і пітьму, і світанки, і сьогоднішній день.<br />
Слухай, слухай: крізь шар чорноти й позолоти<br />
проростає пагілля кленових пісень.</p>

<div>




</div>

<p>***</p>

<div></div>