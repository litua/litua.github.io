<strong>Павло Мовчан – “Рійба комарів в надвечірнім промінні…” </strong>
<p>Рійба комарів в надвечірнім промінні<br />
ізнов обіцяла днину погожу,<br />
і час мовби був віковічним, незмінним<br />
і вимагав хіба що продовжень.<br />
Навіть в канаві синя крижина,<br />
пляшка порожня, жовта бляшанка<br />
свідчили вічність життєвого чину,<br />
що не обмежувавсь ніччю та ранком.<br />
А по ковбанях вода каламутна<br />
повнилась снігом ніжно-рожевим.<br />
Тільки незрима сила присутня<br />
зміни творила повільні квітневі:<br />
жили синила, згинала суглоби,<br />
і по обличчях глибила зморшки,<br />
і розчиняла голос в жалобі,<br />
борщ витрясала з тремтливої ложки…<br />
Світе, усі я приймаю омани<br />
і поз’ясовано всі вже питання;<br />
тільки ж у тіло моє, як у рани,<br />
нащо персти устромив, щоб остання<br />
вийшла снага з вікового в безвічне?<br />
Нащо золотиш навіть ковбаню,<br />
нащо стискаєш горло потічку?<br />
Рівна ласкавість, рівні щедроти?<br />
Навіть щирій і той воскресає…<br />
Це руйнівнича чи творча робота?<br />
Не розумію… не осягаю…</p>

<div>




</div>

<p>***</p>

<div></div>