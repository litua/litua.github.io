<strong>Іван Драч – Міражі</strong>
<p>Хижий вихор тне ножами,<br />
Хиже сонце тяжко спить,<br />
Сон виткими віражами<br />
В міражі мої летить.</p>
<p>Мерехтять вони — облесні,<br />
Чесним намірам чужі,<br />
Безсловесні, безтілесні,<br />
Надто знадні — міражі.</p>
<p>В них м’які льодисті пальці,<br />
Крижанисті пазурі.<br />
Думці, змореній весталці,<br />
Душать шию в хитрій грі.</p>

<div>




</div>

<p>Душать ніжно — в напівсили,<br />
Душать в пахощах імли.<br />
Поманили, полонили,<br />
Хижим раєм облягли.</p>
<p>В міражів сухотні груди,<br />
Астматичний подих-пах.<br />
Ефемерністю марудить<br />
Хтось когось в пісних пісках.</p>
<p>І тому у вирі знади,<br />
Ставши й на піски-ножі,<br />
Знати, знати, завжди знати:<br />
Міражі — це міражі…</p>

<div></div>