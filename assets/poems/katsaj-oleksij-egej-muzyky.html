<strong>Кацай Олексій – Егей музики!</strong>
<p>Егей музики!<br />
віє знов колючий вітер мандрів<br />
готичні простори небес<br />
із обріїв здмухнувши<br />
та й кинувши в безодню<br />
нестворених мелодій<br />
які вагою небуття<br />
розплескані до звуків</p>
<p>Егей музики!<br />
нас настав світила колоталом<br />
в нового ранку мідний дзвін<br />
несамовито бити<br />
й прочан вагантів<br />
кобзарів<br />
до корабля скликати<br />
що бовваніє мов орган<br />
у центрі космодрому</p>

<div>




</div>

<p>Егей музики!<br />
зараз ми зіграємо на ньому<br />
вогненну фугу двигунів<br />
планетні нотні знаки<br />
на лініях стрімких орбіт<br />
занотувавши потім</p>
<p>Егей музики!<br />
летімо як невмируще світло<br />
у неозвученій імлі<br />
акордів зорепадом<br />
і віхором галактики<br />
заплетений в спіралі<br />
волає всесвіт нам услід<br />
з глибин людського мозку</p>
<p>Ну а коли стомившись ми<br />
смички та зорельоти<br />
зануримо<br />
у потойбічну ніч<br />
то вже лунатимуть пісні<br />
іншопланетних бардів.</p>

<div></div>