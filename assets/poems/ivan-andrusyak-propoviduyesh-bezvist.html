Іван Андрусяк – проповідуєш безвість…<p>проповідуєш безвість як ніч проповідує спрагу<br />
місце скрипу води оповите нічийним дощем<br />
споконвічна гора з–під каміння просочує брагу<br />
а до кого та брага до кого та спрага тече</p>
<p>на покатих прогалинах висяться тіні мужичі<br />
ідол мозку липкий витирати крило об штани<br />
був ти падким на простір так само як падким на звичай<br />
тільки місяць забувся вхрестити тобі однини</p>
<p>мислі — пастки на бджіл що по ночах не вміють літати<br />
їм би майже сльозу їм би тільки маленький ковток<br />
це життя до пиття не відняти але й не додати<br />
що із того що вічне якщо йому досить по сто</p>

<div>




</div>

<p>алерґія на вітер жере солов’їні інстинкти<br />
мозок скрес до світанку і вже не пригорне ніхто<br />
ген зі свити богів тільки жовтий переляк простився<br />
а за решту звиняйте за решту — з–під крана — по сто</p>
<p>ще по сто і заснути таке воно зранку нівроку<br />
розлипаються крила присохлих од відчаю бджіл<br />
тільки гусне слина як понура бравада пророка<br />
що нікому — нікому — ні краплі не наворожив</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>