<strong>Бажан Микола – Папороть</strong>
<p>Мов скарб старий — цей місяць-білозір,<br />
Мов сни старі — ці хмари білопінні.<br />
І бачу я: в тривожному тремтінні<br />
Поганська ніч лягла на чорний бір.</p>
<p>Снується дим опівнічних офір.<br />
Несуть жерці на слані рядна лінні<br />
Німим богам свої дари уклінні:<br />
Прозорий мед і соковитий сир.</p>

<div>




</div>

<p>Поганська ніч — таємний час оман.<br />
Пливе з озер мережаний туман,<br />
І духмяніють папороті трутні.</p>
<p>І виходжа на росяний майдан<br />
Весільне коло молодих древлян, —<br />
Слов’янських зельних піль веснянки незабутні.</p>
<p><em>1926</em></p>

<div></div>