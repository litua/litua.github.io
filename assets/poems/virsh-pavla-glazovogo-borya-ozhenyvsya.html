<strong>Павло Глазовий – Боря оженився</strong>
<p>Боря в батечка живе,<br />
Боря батьків хліб жує.<br />
Все шука роботу чисту,<br />
Хоч не має знань і хисту.<br />
А недавно — дзень! — дзвінок.<br />
Входить з дівою синок.<br />
Діва в модному жакеті.<br />
— Старики, знайомтесь: Кеті.<br />
Кеті житиме у нас.<br />
Ми вже збігали у загс.<br />
— Глянь-но, жінко, чи в буфеті<br />
Ложка знайдеться для Кеті.<br />
Як нема, купуй мерщій! —<br />
Наказав старий старій. —<br />
Для синочка взяти жінку,<br />
Як прослухати пластинку,<br />
Чи відбацати фокстрот,<br />
А для нас це зайвий рот.<br />
При такому етикеті:<br />
— Три ха-ха! — сказала Кеті.<br />
А синочок мовив: — Бач,<br />
Мій папаша — теж хохмач.</p>

<div></div>