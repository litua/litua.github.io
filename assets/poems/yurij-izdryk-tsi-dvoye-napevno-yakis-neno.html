Юрій Іздрик – ці двоє напевно якісь ненормальні…<p>ці двоє напевно якісь ненормальні –<br />
кажуть про нас на небі<br />
без даху без страху без клятви без спальні<br />
без всього, що іншим треба</p>
<p>блукають в пітьмі і пливуть проти плину<br />
все насамоті й поодинці<br />
хіба так людина шукає людину?<br />
хіба чоловік це і жінка?<br />
хіба вони знають хіба вони вміють?<br />
на що сподівається кожен?</p>
<p>а ми собі мовчки дійшли аж до краю<br />
і пекло на рай перекроюєм<br />
ми знаємо те, що ніхто більш не знає:<br />
ми є<br />
ми вже разом<br />
нас двоє</p>

<div>




</div>

<p>автор: <strong><a href="http://onlyart.org.ua/?page_id=48384">Юрій Іздрик</a></strong></p>
<p></p>

<div></div>