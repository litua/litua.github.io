<p>Іще б мені хоч раз відвідати поляну,<br />
Де в травах гомонять дуби–богатирі;<br />
Де золото кульбаб надвечір гасне тьмяно<br />
І повагом пливе шуліка угорі;</p>
<p>Де в осоці верба, підгризена бобрами,<br />
Мов скеля, нависа над талом молодим;<br />
Де треба, щоб зладнать з лихими<br />
комарами,<br />
З сирого кізяка густий добути дим.</p>
<p>Тут, кажуть, уночі горять вогні болотні<br />
Чи світяться корчі, зотлілі до трухи.<br />
Тут днює череда, в якій корів півсотні,<br />
А власники — по черзі пастухи.</p>

<div>




</div>

<p>Вони щодня мені щось розказать повинні<br />
(Що я пописую, те відають усі).<br />
А я дивлюсь на них — і навіть в ластовинні<br />
Несхибно впізнаю продовження Русі.</p>
<p>Та ж сама мова в них і та ж селянська<br />
втома<br />
(Мов щойно звідти ми — женем бджолиний<br />
рій).<br />
Де в світі не бував — ніде не мався вдома.<br />
І тільки серед них побачив серцем: свій!..</p>
<p>Якби мені сказав той, хто не любить<br />
жертви,<br />
Кому віддавна жаль життя і підошов:<br />
— Туди не йди, бо там тобі належить<br />
вмерти,—<br />
Я б, не вагаючись, на землю ту пішов.</p>

<div></div>