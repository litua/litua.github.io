<strong>Тарас Марищук – Спробуй поєднати запах теплої кави з корицею…</strong>
<p>Спробуй поєднати запах теплої кави з корицею<br />
та сигарет з ментолом –<br />
і ти його ніколи не забудеш.</p>
<p>Так пахло у неї на кухні,<br />
коли я вперше прийшов.<br />
Вона у джинсових шортах та футболці,<br />
яка не закривала її плечі,<br />
чекала на мене.</p>
<p>Потім готувала каву та говорила.<br />
Говорила багато та по суті. Курила,<br />
продовжувала говорити, вже про граматику у поезії,<br />
ненормативну лексику та сучасних поетів,<br />
їх особисте життя, наркотичні вподобання,<br />
який алкоголь купують сьогодні та<br />
їх недосконале виховання.</p>

<div>




</div>

<p>А я у виправдання казав, що в цьому вони і поети:<br />
у алкоголі, заплутаному особистому житті ,<br />
різновиді наркотиків – бо якщо б всі вживали<br />
один вид марихуани,<br />
то щоб це була за однопланова поезія?</p>
<p>А вона мовчки дивилась за рухами моїх губ<br />
і коли я завершив<br />
говорити – поцілувала мене.</p>
<p>Я сумую за цими хвилинами,<br />
розумієш, я вперше сумую за людьми,<br />
що блукають самотнім кварталом,<br />
нам обом знайомою вулицею,<br />
коли вона цілує мене та говорить про поезію,<br />
поетів та їх заплутане особисте життя.</p>

<div></div>