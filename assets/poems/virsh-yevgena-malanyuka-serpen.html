<strong>Євген Маланюк – Серпень</strong>
<p><em>Herr, es its Zeit!</em><br />
<em> Р.М.Рільке</em></p>
<p>Час, Господи, на самоту й покору.<br />
Все про цей час нагадує: вага<br />
Знекровленого тіла, перше срібло<br />
На скронях та пооране чоло.<br />
І під чолом ті, що колись горіли,<br />
А нині глибше й глибше западають<br />
І пригасають— ті неситі очі…<br />
Бо зір звертається до себе, внутр,<br />
З переситом від людського й земного.</p>
<p>Час, Господи, покори й самоти.<br />
Найперше — це покора. О, навчи<br />
В ночах безсонних, в бичуванні долі,<br />
У дрібничковій помсті днів і діб,<br />
В безсиллю немощів — навчи, навчи покори.<br />
Найпершої чесноти початок.<br />
Ти дарував її надміру гойно<br />
Твоїм численним найгіднішим слугам,—<br />
Подай її найнижчому — тепер.</p>

<div>




</div>

<p>Час, Господи, покори й самоти.<br />
Смирися, духу гордий і невдячний —<br />
Збунтованого ангела насліддя!<br />
О, кожен день життя жагуче пив<br />
І все шукав — але не те, що треба,<br />
Все пізнавав, але недовідоме,<br />
І все стримів, але незрячим серцем,<br />
І не зважав, що під зухвалим кроком<br />
Розтоптані лишались пелюстки.</p>
<p>Час, Господи, покори й самоти.<br />
О самото, ти, знаю, найтрудніша.<br />
Тебе навчитись тяжче, ніж покори,<br />
Ти вимагаєш скупчених зусиль,<br />
Як іскра, що рождають криця й кремінь,<br />
Як скорч останніх м’язів переможця,<br />
Як крик кінцевий того, що дійшов<br />
Вершини.</p>
<p><em>Бо якщо покора — мудрість,</em><br />
<em> То самота — є завжди висота.</em><br />
<em> Час, Господи!</em></p>

<div></div>