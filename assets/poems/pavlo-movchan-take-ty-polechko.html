<strong>Павло Мовчан – Таке ти, полечко </strong>
<p>Не надивитись, ані вжитись,<br />
не вкоренитись, ні вхопить,<br />
ні навпростець, ні полем битим<br />
по перемірять, не пройти.<br />
Таке ти, полечко життєве,<br />
така ти, доленько земна,<br />
що день по дневі, день по дневі<br />
п’ю безмір навхилки до дна.<br />
І не нап’юсь, не погамую<br />
своєї спраги і вогню,—<br />
піском повзу, стовпом вихрую,<br />
голкую серце на стерню.<br />
Не перейду, не перебуду,<br />
не присмолюсь, не припаду,<br />
хоч розіб’ю об камінь груди,<br />
хрестом примерзну на льоду.<br />
Та вилущить, як насінину<br />
з стручка, і кине до ріллі<br />
холодний дух, лиха година,<br />
аби пізнав ще й глиб землі.</p>

<div>




</div>

<p>***</p>

<div></div>