<strong>Антонич Богдан-Ігор – Поворот</strong>
<p>Вернувся я, де вільхи й риби,<br />
де м’ята, іви, де квітчасті стіни;<br />
і знов цілую чорні скиби,<br />
припавши перед сонцем на коліна.</p>

<div>




</div>

<p>Ой, похилилось надо мною,<br />
як мати понад сином, полум’яне.<br />
І знов мене земля напоїть,<br />
мов квіт росою, поцілунком тьмяним.</p>
<p>І чорні скиби, й сині плавні,<br />
на плоті хмари, наче плахти, висять.<br />
Тут я у кучерявім травні<br />
під вільхами і сонцем народився.</p>
<p><em>23 квітня 1935</em></p>

<div></div>