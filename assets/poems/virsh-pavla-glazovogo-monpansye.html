<strong>Павло Глазовий – Монпансьє</strong>
<p>Леденці купив Іван ті, що у коробці.<br />
Ходить смокче й примовля: — Подивіться, хлопці,<br />
Як це кляте “лампасе” злиплося у купу.<br />
Неможливо роздовбать, хоч клади у ступу. —<br />
Повертає монпансьє, крутить на долоні.<br />
— Їй же право, тут усе, як у нас в районі.<br />
Позлипалося отак все начальство к трясці:<br />
Там брати, а там свати,<br />
Там — дружки по пляшці.<br />
Ось і спробуйте — підіть наведіть порядок:<br />
Одного підковирнув — зачепив десяток.</p>

<div></div>