<strong>Василь Стус – Вік би не бачити й не чуть…</strong>
<p>Вік би не бачити й не чуть<br />
про тебе, скрипко чорна,<br />
а вірші йдуть, і йдуть, і йдуть,<br />
неначе кров із горла,<br />
і пахнуть рутою, котра<br />
уже напівзабута,<br />
і пахнуть м’ятою. Добра<br />
сам Бог мені прелютий<br />
був зичив, даючи цей хист<br />
проклятий — віршувати<br />
на власну голову. А зміст?<br />
А змісту не добрати.<br />
Коли топилася душа<br />
в грайливім струмуванні,<br />
ти необачно полишав<br />
всі приписи посланій,<br />
де стільки ком, рисок, крапок —<br />
сам чорт там шию зверне.<br />
Сердечний наживеш порок<br />
чи совісті каверни.<br />
Добром об’яснена душа<br />
велить вогнем палати.<br />
Ти лиш за хистом полишав<br />
право — обирати<br />
собі дорогу. Бо не він,<br />
а ти — був раб. Не блазнем,<br />
а рудокопом. Домовин<br />
таланту вічним в’язнем.</p>

<div></div>