<strong>Кацай Олексій – Вертаємось…</strong>
<p>Пропахнувши торішнім листям,<br />
вкриває ультрафіолет<br />
моє загублене князівство<br />
на найзабутішій з планет.</p>
<p>Бузкові хмари видихає<br />
заслаблий вітер зорь крихких.<br />
Безгучно час перетерає<br />
залізні клямри брам важких.</p>

<div>




</div>

<p>В степах зотліли хоругви…<br />
Піском розсипалися гори…<br />
Але серед розрив-трави<br />
блищить магічне коло.</p>
<p>Ковзну я в нього у пітьмі<br />
і з цим полине рухом<br />
самотньо-гордий звук сурми<br />
руїн тріумфом.</p>
<p>Бо знов до тебе, Давня Русь,<br />
я з чорнопростору вернувсь<br />
крізь галактичні таємниці.</p>
<p>Промінням вишиті зіниці<br />
повільно обертаються:<br />
вертаємось,<br />
вертаємось…</p>

<div></div>