<strong>Олександр Олесь – В роковини Шевченка</strong>
<p>Одно питання мимоволі Весь час в думках моїх встає: Чому не вгледів він сонця волі, Чому тепер він не жиє?</p>
<p>Якими дужими громами Пророчий голос би гримів, Якими буйними річками Котивсь, шумів би його спів!?</p>
<p>Які б вінки він сплів героям І як уславив би їх чин?! Він грав би в сурму перед боєм, Боровся б сам серед руїн.</p>
<p>А як оплакав би могили, Яких би квітів насадив!.. Калина б віти похилила, І в вітах вітер гомонів.</p>

<div>




</div>

<p>Якими лютими бичами Карав би нас, що кволі ми, Що розійшлись ми манівцями На крок єдиний до мети.</p>
<p>Як в душу б він заглянув кожну, Як кожний біль би наш відчув. Він влив би міць непереможну, Серця б він вірою натхнув!</p>
<p>І де б він був? Чи на засланні, Серед неораних степів, Чи разом з нами на вигнанні — Ділив би сльози і терпів.</p>
<p>Він тут би був! Орел крилатий Не зміг би стерпіти ярма, І як би там він міг співати, Коли вітчизна вся німа!!</p>

<div></div>