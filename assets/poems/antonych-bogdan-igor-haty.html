<strong>Антонич Богдан-Ігор – Хати</strong>
<p>Хати, немов гриби червоні,<br />
ростуть під вітром буйновійним.<br />
У черепицю дощ задзвонить.<br />
Моє село, ти ще спокійне?</p>

<div>




</div>

<p>По давніх війнах, що минули,<br />
в лісах багрових виють лиси.<br />
Ще люди заграв не забули,<br />
знов над селом комета висить.</p>
<p>В ріці дівчата сонце миють,<br />
прийшли над воду вільхи рядом.<br />
Тут орють від століть, тут сіють<br />
і бунтарів карає влада.</p>
<p><em>12 квітня 1935</em></p>

<div></div>