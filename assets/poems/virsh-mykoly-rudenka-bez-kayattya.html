<p>Духовна суть — не шаровари модні,<br />
Не звичка, що з роками промина.<br />
Я — той, що був, і той. що є сьогодні, —<br />
Це дві людські істоти чи одна?..</p>
<p>Я — комісар за класом і за змістом,<br />
Я — агітпроп і до промов мастак,<br />
Усе життя проживши комуністом,<br />
Звихнувсь на старості…<br />
Хіба ж не так?</p>
<p>Хіба ж поза мордовськими лісами<br />
Не те, що сіяв, сам тепер пожав?<br />
І все ж не так! Бо я завжди той самий:<br />
Робив лиш те, що правдою вважав.</p>

<div>




</div>

<p>Не криюся: уже пізнав утому<br />
І стогне замордована душа…<br />
Та в чому каятись? Невже у тому,<br />
Що шлях життєвий —<br />
Це вам не соша?..</p>
<p>Попереду етапи і арешти,<br />
І роздоріжжя, й хаос лихоліть.<br />
Важливо бути чесним. Ну а решта —<br />
Не від людей…<br />
На тому світ стоїть.</p>
<p><em>30.05.1981</em></p>

<div></div>