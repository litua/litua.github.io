<strong>Антонич Богдан-Ігор – Балада провулка</strong>
<p>Де, заламавши руки сині,<br />
рятунку кличе ніч намарне,<br />
колишуться п’яниці й тіні<br />
біля кульгавої ліхтарні.</p>
<p>Блакитним квітом похилившись,<br />
ліхтарня, мов лілея в’яне,<br />
і світ недійсний, тільки миші<br />
ведуть шевців на місяць п’яних.</p>
<p>В корчмі із зорями й дзвінками,<br />
де лупії і сажотруси<br />
співають гімни над склянками<br />
і славлять ніч і чар спокуси.</p>
<p>Крива ядуха пані смутку,<br />
схиляючись до касопорців<br />
обличчям зморщеним, мов губка,<br />
фальшиві карти в пальцях корчить.</p>
<p>Оперши лікті у задумі,<br />
нічного промислу любимці<br />
пливуть на плахтах диму й шуму<br />
під лопіт зір у скрипки скриньці.</p>

<div>




</div>

<p>В кублі химер, верзінь, наруги<br />
під хлип свічок — тремтливих птахів<br />
ворожать лупіям папуги,<br />
і грузнуть в стіл слова, мов цвяхи.</p>
<p>Знічев’я плачуть горлорізи<br />
і сповідаються горілці,<br />
і, мов павук, у горло лізе<br />
забутий спів, подертий в кільця.</p>
<p>Знов сажотруси стягом гімну<br />
життя похвалу залопочуть.<br />
Хто це у кухоль знагла гримнув<br />
. . . . . . . . . . . ?</p>
<p>Чарки, мов птахи, відлітають<br />
понад столами, попід стелю<br />
лопочуть крилами скляними,<br />
дзвінками грають понад синім<br />
кущем димів, що корчму стелять.</p>
<p>Зів’яла вже зоря остання,<br />
і місяць теж зів’яти мусів,<br />
та в черепа розбитій мушлі<br />
шумить і плеще аж до рання<br />
хор лупіїв і сажотрусів.</p>
<p><em>30 січня 1936</em></p>

<div></div>