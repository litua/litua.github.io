Сергій Жадан – Тому що ніколи тебе не вирвеш…<p>Тому що ніколи тебе не вирвеш,<br />
ніколи не забереш,<br />
тому що вся твоя свобода<br />
складається з меж,<br />
тому що в тебе немає<br />
жодного вантажу,<br />
тому що ти ніколи не слухаєш,<br />
оскільки знаєш і так,<br />
що я скажу,</p>
<p>тому що в цій мові не лишилось<br />
жодних нормальних слів,<br />
тому що синтаксис,<br />
який нас рятував,<br />
давно застарів,<br />
тому що повіривши одного разу,<br />
будеш вірити до кінця,<br />
тому що мені саме тепер<br />
не вистачає<br />
твого імені та лиця,</p>
<p>я не дам тобі жити так,<br />
як ти хотіла – мені на зло,<br />
ніби я не зупиняв для тебе кров,<br />
ніби нічого і не було,<br />
я все одно спробую хоча б якось<br />
тобі допомогти,<br />
я все одно все зіпсую,<br />
все одно досягну мети.</p>

<div>




</div>

<p>Сама подумай –<br />
як би я відмовився від твоїх листів?<br />
Ти ж розумієш, що я від тебе хотів.<br />
Я хотів, щоби все було так,<br />
як хотіла ти.<br />
Тому доведеться далі<br />
писати всі ці листи.</p>
<p>Доведеться змиритися з тим,<br />
що все мине.<br />
Доведеться не говорити<br />
про важливе та головне,<br />
доведеться боятись свободи,<br />
триматися меж.<br />
Щастя не оминеш.<br />
щастя не оминеш.</p>
<p>автор: <strong><a href="http://onlyart.org.ua/?page_id=48360">Сергій Жадан</a></strong></p>
<p></p>

<div></div>