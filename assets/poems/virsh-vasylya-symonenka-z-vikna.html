<strong>Василь Симоненко – З вікна</strong>
<p>Синиця в шибку вдарила крильми.<br />
Годинник став. Сіріють німо стіни.<br />
Над сизим смутком ранньої зими<br />
Принишкли хмари, мов копиці сіна.</p>

<div>




</div>

<p>Пливе печаль. Біліють смолоскипи<br />
Грайливо пофарбованих ялин —<br />
Вони стоять, немов у червні липи,<br />
Забрівши в сивий і густий полин.</p>
<p>Полин снігів повзе до видноколу,<br />
Лоскоче обрій запахом гірким,<br />
Лапаті, білі і колючі бджоли<br />
Неквапно кружеляють понад ним…</p>

<div></div>