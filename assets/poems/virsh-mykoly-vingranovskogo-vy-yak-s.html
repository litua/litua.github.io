<strong>Микола Вінграновський – Ви, як стежка, кохана…</strong>
<p>Ви, як стежка, кохана.<br />
Лине сон мій по вашій стежині.<br />
З неба падають зорі в дзьоби журавлів.<br />
На крило небокраю сіла хмара<br />
в червоній хустині<br />
І задумалась, тиха, над краєм землі.<br />
Засинайте, спочиньте…<br />
вашій мрії я серцем заграю<br />
В бузинову сопілку дитинства свого,<br />
Бо у ваших долонях голос мій<br />
достига урожаєм,<br />
Тихоплинні слова колисають його.<br />
Засинайте, спочиньте…<br />
Спить у казці лиха бабаюка,<br />
На газеті заснула біля мене хороша розлука,<br />
Чебрецями і вишнями пахне вона…<br />
Із крила небокраю впала хмари<br />
червона хустина,<br />
І виглядує вірш мій,<br />
наче хлопчик рудий, із-за тину…<br />
Бузинова сопілка у золоті сну…</p>

<div>




</div>

<p><em>1955</em></p>

<div></div>