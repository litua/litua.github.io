<strong>Микола Руденко – У заполярному тумані…</strong>
<p>У заполярному тумані,<br />
Де спомин душу холодить,<br />
На піднебесному вулкані<br />
Прозорий велетень сидить.</p>
<p>Він сам — туман чи, може, гало,<br />
Чи, може, вічності душа…<br />
Його палило і стругало<br />
Те, що добу не прикраша.</p>

<div>




</div>

<p>Не врятували запоруки,<br />
Хоч він народи врятував.<br />
І пам’ятник йому за муки<br />
Іще ніхто не скасував.</p>
<p>Та Сонце скульпторів не ждало,<br />
Ту постать врізало в туман.<br />
Як пам’ятник, могутнє гало<br />
Серед снігів до неба встало,<br />
І п’єдестал йому — Вулкан.</p>
<p><em>1969</em></p>

<div></div>