<strong>Анатолій Лупиніс – Золоті ворота</strong>
<p>Асфальт в жагучих обіймах сонця<br />
важко дихає, вгинається під ногами.<br />
Дерева з обтятими віттями —<br />
каліки дерева.<br />
Квіти, закуті в бетон,<br />
позбавлені пахощів квіти.<br />
Люди, уярмлені Молохом,<br />
Загнані в щільники люди.<br />
Золоті Ворота шляху,<br />
обтятому з обох боків.<br />
Заґратовані Золоті Ворота<br />
на шляху, що веде в нікуди.<br />
Увійдеш з одного боку —<br />
вийдеш в нікуди,<br />
Увійдеш з другого боку —<br />
вийдеш в нікуди.<br />
Хтось побудував Ворота<br />
з пелюстків Сонця.<br />
Витікали з Воріт дороги — промені<br />
до всіх країв та народів.<br />
Хтось перетяв дороги,<br />
перегриз хтось жили на руках Сонця.<br />
Стоять заґратовані Золоті Ворота<br />
на шляху, обтятому з обох боків,<br />
раною на тілі Матері,<br />
болем у моєму серці.<br />
Золоті яблука котяться по рівчаках,<br />
вимитих кров’ю.<br />
Золоті яблука без зернят.</p>

<div>




</div>

<p>Бо висохла криниця,<br />
І поливаємо Яблуню кров’ю.<br />
А кури несуть яйця без жовтків.<br />
А ще кажуть, що скоро нестимуть виливки.<br />
Бо висохла криниця,<br />
і напуваємо курей кров’ю.<br />
А Півень клює золоті яблука,<br />
Золоті яблука без зернят.<br />
Клює і дивиться одним оком<br />
на золоті яблука,<br />
а другим — на Золоті Ворота.<br />
Клює і кукурікає вовчим голосом.</p>
<p>1970 рік</p>

<div></div>