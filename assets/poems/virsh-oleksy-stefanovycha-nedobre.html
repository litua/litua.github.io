<strong>Олекси Стефановича – Недобре</strong>
<p>Багрим, недобрим колом,<br />
Так, мов його не треба,<br />
Так, як іще ніколи,<br />
Сонце упало з неба.</p>
<p>Дням голова відтята,<br />
Захід – кривава повідь.<br />
Щоб море вогню залляти,<br />
Вилили море крови.</p>

<div>




</div>

<p>Багато крови, багато,<br />
Та ради не дасть огневі, —<br />
От-от він прорве загати<br />
І рине по всьому небі.</p>
<p>Пожар півнеба кривавить.<br />
Мовчать на дзвіницях дзвони.<br />
Ніхто не спитає навіть:<br />
“Чом захід такий червоний?”</p>
<p>Багрим, недобрим колом,<br />
Так, мов його не треба,<br />
Так, як іще ніколи,<br />
Сонце упало з неба.</p>
<p><em>Прага, 1923</em></p>

<div></div>