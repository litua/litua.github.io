<strong>Павло Мовчан – “Погожо-днинно, споришево…” </strong>
<p>Погожо-днинно, споришево,<br />
пташки хвалу співають дневі,<br />
і розчиняються вуста:<br />
— Ой несказанна ліпота!<br />
Ти марнотратний, ще й надміру,<br />
чи вистачить на всі літа<br />
твоєї, світоньку, офіри?<br />
Цільбу приймаю, як погубу,<br />
не відцурайся мене, любий.<br />
Не відцурайсь, не відступись,<br />
будь завше н и н і, не колись…<br />
Не обривай з вільшин багнітки,<br />
щоб я не свідчив криво, світку,<br />
і не казав: — Жорстокий ти!<br />
Передав меду гіркоти!<br />
Я на озброєння взяв числа,<br />
проте й подосі не осмислю<br />
твоїх руїн, твоїх творінь…<br />
Хотів спитать, та губи стиснув,<br />
щоб видихнуть лише: «Світлінь…»</p>

<div>




</div>

<p>***</p>

<div></div>