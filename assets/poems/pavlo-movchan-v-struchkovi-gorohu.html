<strong>Павло Мовчан – В стручкові гороху </strong>
<p>І занімів, немов прозрів нарешті,<br />
наваживсь зазирнути у прийдешнє,<br />
де все хистке, непевне,<br />
як вві сні:<br />
моє життя було чужим мені,<br />
бо я на мить побачив старість власну,<br />
здригнувшися, зістаривсь передчасно…<br />
Чого злякався і чого тремтів:<br />
ти ж і в минулому, в майбутньому житті?<br />
Ну, немічний, знесилений, ну, хворий…<br />
Та хто тобі рідніший з двох, которий?<br />
Оцей, який живе брехнею й сподіванням,<br />
чи той, що лиш одне не розв’язав питання:<br />
навіщо і подосі живе на світі він?..<br />
А за вікном дощі,<br />
дощі — з усіх сторін,<br />
а ти ж, наче в стручку єдина горошина,<br />
затиснутий до часу, обмежений лушпинням,<br />
яке на мить розтиснуть спромігся ти сьогодні…<br />
Чому кортить заглянуть у завтрашню безодню?<br />
І розгадати долю, і розпізнать майбутнє,<br />
яке в тобі незримо та повсякчас присутнє?<br />
Тому ти і гукаєш: — О зглянься, аве отче! —<br />
Бо зазирати глибше твоя душа не хоче…<br />
І зір мені вернувся усталений, буденний:<br />
минуле вже незриме, а завтрашнє ще темне…<br />
І видно дощ у вікнах, вологе злиплось листя;<br />
мені ж в стручку оселі і затишно, і чисто.</p>

<div>




</div>

<p>***</p>

<div></div>