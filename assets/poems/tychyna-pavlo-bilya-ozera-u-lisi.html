Тичина Павло – Біля озера у лісі<p>Темний ліс, стежина біла:<br />
чудно так, немовби сниться…<br />
— Причаїлась то лисиця?<br />
— Ні, гілляка поруділа:<br />
хтось її зламав і кинув.<br />
— За яку ж таку провину?<br />
Я мовчу — і ти мовчиш.<br />
День стає все гарячіш.<br />
Залишились батько й мати<br />
на узліссі на траві,-<br />
нам обід приготувати.<br />
…Що це в тебе на брові?<br />
Глиця? Дай зніму руками.<br />
Ну, та стій же… дереза!<br />
Глянь он: на сосні над нами<br />
білка шишку обгриза…<br />
Та маленька Наталюка<br />
раптом крикнула: — Гадюка!<br />
— Ні,— кажу,— звичайний вуж,<br />
сам тікав він чимдуж.<br />
Де його, питаєш, хата,<br />
і чого ушивсь прожогом? —<br />
Ой дівчаточко-небого,<br />
ти — широкі оченята!.<br />
Ти до всього ж бо цікава,<br />
квітонько ласкава.<br />
Шум кругом, немов хто бродить…<br />
Грушка стежку загородить,<br />
вільха руку подає —<br />
і не знаєш, де тиіє…<br />
Гриб найшла ось Наталюся.<br />
Дай сюди — я подивлюся!<br />
Від такого — тільки мор.<br />
Кинь його, це мухомор.<br />
Зараз на гриби ще бідно:<br />
без дощів же їх не видно,<br />
підем іншої доби<br />
по опеньки й по гриби.<br />
Ось пеньочки, трухлі, прілі;<br />
три берізки білі-білі,<br />
всі у фартушках, в наряді,<br />
аж тремтять — такі нам раді…<br />
Папороть тебе забавить:<br />
гостре листя розпушавить,<br />
руку враз твою шершавить,<br />
кличе все: — Жу-жу, жу-жу,<br />
підійди — щось іскажу!<br />
— Ні, ти краще нас зірви! —<br />
збоку чулось од трави.<br />
Оглянулись: там, де тіні,<br />
лісові дзвіночки сині…<br />
Тут Наталя танцювать:<br />
— Осьде три… чотири, п’ять!<br />
Рву для мами, рву для тата,-<br />
чуєте, як дзвонять дзвінко? —<br />
Ой русявенька дитинко,<br />
ти — широкі оченята!<br />
Павутиння між дерев;<br />
думає на нім павук…<br />
Чути десь і грюк, і рев.<br />
То лісник рубає дрова,<br />
мукає в дворі корова…<br />
А з сосни пташина: чирк!<br />
Гляне вниз — і нічичирк…<br />
Ти це, дятлоньку рябенький,<br />
на голівці червоненький?<br />
Цілий день ото клопочеш —<br />
їстоньки, голодний, хочеш?<br />
Сонце в листі прозира,-<br />
лискотить сосни кора…<br />
Ми з тобою ідемо.<br />
Стежка в — то знову щезне.<br />
Озеро — немов трюмо,<br />
та таке ж бо величезне,-<br />
тихо в берегах лежить.<br />
Пташка писне: хочу жить!<br />
Крильцем об трюмо черкає,<br />
вмент знімається й зникає…<br />
Ліс шумить та все гуде —<br />
голова кругом іде…<br />
Враз шепоче Наталюся:<br />
— Я ж боюся, я боюся,-<br />
зуби скалить он ведмідь…<br />
— Ні, виблискує то мідь.<br />
— Звідкіля ж узятись міді<br />
в стовбурі старого дуба?<br />
— Ох, дитинонька ти люба,<br />
скільки побувало гиді<br />
в наших селах і лісах!..<br />
Ми той день запам’ятали<br />
в час фашистської навали.<br />
Що тут діялось — це ж жах!<br />
Вороги прийшли в село,<br />
кожен з них — немов той звір,<br />
забігають просто в двір.<br />
Ой, як страшно то було!<br />
В них на касках — наче роги.<br />
— Падай,— гелгають,— у ноги!<br />
Вся земля ця вже не ваша:<br />
люди, й хліб, і коні, й наша.<br />
Ви ж віднині в нас раби —<br />
що не скажем, те й роби.<br />
Нашу мову переймайте,<br />
а свою геть забувайте;<br />
те, що їсти і що пить,-<br />
за кордон до нас везіть!<br />
В мене ж думка: треба битись,<br />
а не тільки боронитись!<br />
Влада нас попереджала:<br />
вирвати гадючі жала!<br />
Сили збройнії готові<br />
в нас були напоготові,<br />
проти ворога щоб стати.<br />
Ти, Радянськая країно,<br />
всіх сипів скликай, як мати,-<br />
хай же встануть воєдино<br />
росіяни й українці,<br />
білоруси й молдавани.<br />
Вдарить Армія Радянська —<br />
сила знітиться поганська.<br />
Ми ж ідем у партизани.<br />
Не збороть нам поодинці<br />
цих загарбників, заброд,<br />
що розпалюють війну…<br />
…Дай на мить передихну.<br />
Наталюню, що ти! що ти!<br />
в тебе сльози…<br />
Наш народ<br />
цих заброд змітав аж доти,<br />
поки з них не залишилось<br />
ні одного палія!<br />
З ними в нас давно скінчилось.<br />
…От і розповідь моя.<br />
Ні, чекай… іще… згадаю:<br />
ми зібрались там, у гаю,-<br />
партизани. Нас багато<br />
(хто в чім вирвавсь од… собак)<br />
і улюблений твій тато —<br />
молодий тоді юнак.<br />
Чуємо: доби нічної<br />
бухають з гармат сюди.<br />
Розриваються набої<br />
на узліссі… й близ води…<br />
І один із тих набоїв<br />
в дуб попав…<br />
Далекі дні!<br />
Рану дуб свою загоїв,<br />
а народ — не зразу, ні.<br />
Ленін нам вказав дорогу<br />
в ті трудні, страшнії дні.<br />
Перемогу, перемогу<br />
ми одержали в війні!<br />
Будемо ж співать з тобою:<br />
паш народ за мир стоїть.<br />
Проти воєн ми й розбою,<br />
ми за те, щоб в дружбі жить.<br />
…Я замовк. А Наталюся<br />
повторила: — “Наш народ…”<br />
Я ведмедя не боюся,<br />
я боюся тих заброд.<br />
Все сиділа та журилась.<br />
Щось спитать її кортить?<br />
То на озеро дивилась,<br />
то на дуб, що блискотить…<br />
О! вже чути голос тата.<br />
Ну ходімо ж, Наталюнь!<br />
Ти — широкі оченята,<br />
ти — не юнь, а ще під’юнь.<br />
Я підвівсь. Вона устала<br />
і задумана іде…<br />
— “Наш народ…” — все повторяла.<br />
…Ліс шумить кругом, гуде.<br />
Лиш берізоньки мережка<br />
радо-радісно дрижить…<br />
А із лісу біла стежка<br />
щезне враз — то знов біжить,<br />
уперед біжить, біжить…<br />
[1961]</p>

<div>




</div>

<p>автор: <strong><a href="http://onlyart.org.ua/?page_id=4906">Тичина Павло</a></strong></p>

<div></div>