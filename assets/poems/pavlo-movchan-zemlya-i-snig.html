<strong>Павло Мовчан – Земля і сніг </strong>
<p>О білість! Тебе забагато!<br />
Це надмір для зору — і все не ввібрать.<br />
І чим відшкодуються змушені втрати —<br />
живучим струмком а чи летом пера?<br />
Підступна волога, крізь кригу гранчасту<br />
на світ позирнувши, повзе долілиць,<br />
і стала під деревом тінь щелепаста,<br />
ніяк не розплющить блакитних очиць.<br />
Тванюка-сльота, чи багно-мокротеча,<br />
чи залишки криги під шаром сміття,<br />
чи ранок, який переходить у вечір,<br />
чи ворон, що вперто летить в забуття?<br />
Вдивляйсь, розпустивши в безмежжі зіниці,<br />
вбирай по крупиці всю біль-білоту.<br />
Бо зраджують нас ці сніги білолиці,<br />
втрачаючи легко свою чистоту.<br />
Затиснувши в жменях чи сніг, чи жарини,<br />
про власне сумління замисливсь чомусь,<br />
бо білість снігів переходить в глибини,<br />
бо в чорного з білим довічний союз.</p>

<div>




</div>

<p>***</p>

<div></div>