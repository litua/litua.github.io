<strong>Павло Мовчан – “Дме вітер…” </strong>
<p>Дме вітер. І снігом сухим замітає сліди на снігу,<br />
і плоть бугилова гуде, як сопілка.<br />
То протяг навстіжний зі снігом припали до губ,<br />
щоб видмухать з тебе сльозину, від стужі прогірклу.<br />
Самотність яка! А відчуженість неба й землі?<br />
Так ніби на світі до тебе й людей не бувало…<br />
Здається, біжиш, а насправді — вмурований в лід,<br />
продмухуєш дучку, лишаєш сліди п’ятипалі…<br />
І бачиш крізь вічко, прохукане в просторі тім,<br />
як хтось замерзає, занурений в сон, серед степу:<br />
кружляють сніжини над ним золотим золоті,<br />
а поруч з косою стоїть костомаха з вертепу.<br />
І хочеш гукнути: — Ану ж бо скоріше вставай! —<br />
Та голосу бракне і холод затягує вічко.<br />
Пробий шибку криги і рухом у холод вростай,<br />
і, поки не пізно, проломуйсь крізь вічність.<br />
Просилюєш руки і далі за себе біжиш,<br />
виштовхуєш з горла, мов затичку, круглу крижину<br />
— Не вір білизні цій! Не вір! — навіжено кричиш.<br />
І голос, завихривши сніг, протина порожнину.</p>

<div>




</div>

<p>***</p>

<div></div>