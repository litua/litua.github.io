Симоненко Василь – Кирпатий барометр<p>І. Замість вечірньої молитви</p>
<p>Ти лежиш іще впоперек ліжка —<br />
Ну до чого мале й чудне!<br />
А до тебе незримі віжки<br />
Прив’язали цупко мене.</p>
<p>Кажуть, носа ти вкрав у баби,<br />
Губи й ноги забрав мої,<br />
Взяв у матері синю звабу<br />
І в очах своїх затаїв.</p>
<p>Спи, грабіжнику мій кирпатий,<br />
Сумнів диханням розігрій,<br />
Я тобі стану в голови слати<br />
Найніжніші подушки мрій.</p>
<p>Розішлю свої думи в дозори,<br />
Щоб у сизому міражі<br />
Не ступило свавільне горе<br />
На кордони твоєї душі.</p>
<p>Бо не змок ще убивчий порох<br />
Од потоків дитячих сліз —<br />
Через трупи надій бадьорих<br />
Твій одвічний і підлий ворог<br />
До усмішки твоєї ліз.</p>
<p>Над народами, над віками<br />
Встало горе, мов чорний гном.<br />
Торохтять бойові тамтами<br />
Над прозорим дитячим сном.</p>
<p>Відгодована злість, і хитрість,<br />
І закута в броню брехня<br />
Атакують добро і щирість<br />
Серед ночі й білого дня.</p>
<p>Гуркотять бойові колісниці,<br />
Свищуть ратища і шаблі…<br />
І тривозі моїй не спиться.<br />
Йде вона босоніж по землі.</p>
<p>І встає проти кривди й злоби<br />
Мій обсмалений сонцем гнів,<br />
Щоби спав ти спокійно, щоби<br />
Ти сміявся і жебонів.</p>
<p>І ладнає совість гармати<br />
Проти підлості і обмов,<br />
І виводить зневіру на страту<br />
Безпощадна моя любов.</p>
<p>Наливайся земними силами,<br />
Вдосталь радощів зачерпни —<br />
Над тобою тріпочуть крилами<br />
Тихі-тихі спокійні сни…</p>
<p>ТАНЕЦЬ ПІТЕКАНТРОПІВ</p>

<div>




</div>

<p>Ми не брешем, не лукавим —<br />
Що подужаєм, берем!<br />
Ми сьогодні світом правим,<br />
Все жерем,<br />
Жерем,<br />
Жерем!<br />
Тільки ми од страху вільні,<br />
Ми — сини Європи!<br />
Ми — могутні,<br />
Ми — всесильні,<br />
Ми — пітекантропи!<br />
Нам живеться ласо й любо,<br />
А на совість ми плюєм —<br />
Що потрапило на зуби,<br />
Те жуєм,<br />
Жуєм,<br />
Жуєм!<br />
Тільки ми від глузду вільні,<br />
Ми — сини Європи!<br />
Ми — могутні,<br />
Ми — всесильні,<br />
Ми — пітекантропи!</p>
<p>Танцювали, гупотіли, раптом провалились,<br />
На їх місці генерали як з землі вродились.</p>
<p>Оточили мою душу й заревіли п’яно,<br />
Били в груди кулаками, мов у барабани.</p>
<p>III. Ранок</p>
<p>Над тихим сном мого малого сина,<br />
Над плетивом думок моїх і мрій<br />
Пливла тривога, ніби всесвіт, сива.<br />
Гойдаючись на гребенях надій.</p>
<p>Цідилась ніч крізь темне сито неба,<br />
І зорі танули, як вогники малі…<br />
Кирпатий мій! Дивлюся я крізь тебе<br />
У завтрашнє страдалиці Землі.</p>
<p>Я бережу для тебе її квіти,<br />
Тобі несу думок своїх огонь,<br />
Для тебе запускаю на орбіти<br />
Ракети із порепаних долонь.</p>
<p>Ми народились в муках, щоб родити.<br />
Синами обезсмертити свій рід,<br />
Щоб квітував на диво всьому світу<br />
Козацький геніальний родовід!</p>
<p>Сини! Сини! Барометри кирпаті<br />
Людського спокою і завтрашнього дня!<br />
Ми перед вами разом винуваті,<br />
Що на планеті бійки і гризня.</p>
<p>Ми винуваті, що міліють ріки<br />
І лисинами світять береги,<br />
Що десь духовні лупляться каліки<br />
І виростають ваші вороги.</p>
<p>Будь проклят спокій! Досить нарікати<br />
На клопітливий і суворий час!<br />
Грядуть сини — барометри кирпаті,<br />
Вони за все спитають завтра нас.</p>
<p>автор: <strong><a href="http://onlyart.org.ua/?page_id=5396">Симоненко Василь</a></strong></p>

<div></div>