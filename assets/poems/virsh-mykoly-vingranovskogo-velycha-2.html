<strong>Микола Вінграновський – Величальна колискова</strong>
<p>Ще імені твого не знають солов’ї,<br />
Ще імені твого не чули квіти,<br />
І літо, і сніги, і літечка твої<br />
Тобі не поспішають прилетіти.</p>
<p>В білій льолі, люлі,<br />
Спатоньки-спатулі, —<br />
Тато-мамо, тато-мамо<br />
Колисали…</p>
<p>Колисало небо<br />
Білу хмару,<br />
Колисало море<br />
Хвилю кару…</p>
<p>Ще ніженька твоя не знає далини,<br />
Щасливий мак цвіте біля криниці,<br />
І ти як мак, про щастя бачиш сни,<br />
На них ніяк не можеш надивиться.</p>

<div>




</div>

<p>В білій льолі, люлі,<br />
Спатоньки-спатулі, —<br />
Тато-мамо, тато-мамо<br />
Колисали…</p>
<p>Обнімало небо<br />
Білу хмару,<br />
Обнімало море<br />
Хвилю кару.</p>
<p>Щаслився ж і цвіти, метелику малий,<br />
На долю і на волю тополину,<br />
Понад Дніпром, де сонце, де орли,<br />
Понад Дніпром на світ, на Україну.</p>
<p>В білій льолі, люлі,<br />
Спатоньки-спатулі, —<br />
Тато-мамо, тато-мамо<br />
Цілували…</p>
<p>Цілувало небо<br />
Білу хмару,<br />
Цілувало море<br />
Хвилю кару…</p>
<p><em>1970</em></p>

<div></div>