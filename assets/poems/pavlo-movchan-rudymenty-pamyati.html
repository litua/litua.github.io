<strong>Павло Мовчан – Рудименти пам’яті </strong>
<p>Підстав аж забагато, щоб радіть:<br />
сріблястий берег, муром небо-море,<br />
та в сплесках хвиль печальну чую мідь<br />
і бачу попіл на вітрах прозорих…<br />
Ушкоджений, напевне, слух і зір,<br />
пошукуєш в печалях осолоду?<br />
— Яка блакить?! Ти їй не вір, не вір,<br />
бо сам сльозам цю воду уподобив…<br />
Всередину зіниці обернув,<br />
бо ж боляче на розкіш цю дивиться,<br />
і бачиш досі на столі труну,<br />
в причілок стука птиця-віщівниця…<br />
Усі веселощі лягли, немов у спрят,<br />
втягла у горло спів свій комишанка,<br />
і сліпить сонце, щоб не бачив втрат,<br />
спрозорюючи пам’ять, наче склянку.<br />
Навіщо зосередженість зіниць,<br />
і пам’ять ця чіпка тобі навіщо?<br />
Заплющиш очі — зразу гурт черниць,<br />
як мул крізь пальці, проступає з тріщин…<br />
Невільник ти, невільник, хоч гадав,<br />
хоч думав, що забув усі скорботи,<br />
та про журу нагадує вода,<br />
що сіллю тонко осідає в роті…<br />
Життя твоє, затруєне колись,<br />
очиститись не може і подосі.<br />
Стань прямолиць і в себе не дивись;<br />
співає хвиля, чуєш, чи голосить…</p>

<div>




</div>

<p>***</p>

<div></div>