<strong>Іван Франко – «Зближаєсь час, і з серцем, б’ючим в груди…»</strong>
<p>Зближаєсь час, і з серцем, б’ючим в груди,<br />
Я вирвуся, щоб бачити тебе,<br />
Порвати пута фальші і облуди,<br />
Що тисне нас і по душі скребе,<br />
Пробить стіну, котрою людська злість<br />
Нас, друже мій сердечний, розділила,<br />
Не знаючи, що в наших серцях сила,<br />
Котрої ржа упідлення не з’їсть.<br />
Зближаєсь час, і, радісно тремтячи,<br />
В твої обійми щирі кинусь я,<br />
І скаже поцілуй мені гарячий,<br />
Що будь-що-будь, а ти повік моя!<br />
Моя і невідлучна! Бо сльозами<br />
І горем ти знітована зо мнов!<br />
Нема стіни, перегород між нами!<br />
Не знає стін, перегород любов!<br />
Всі пута, що засліплення й зла воля<br />
На нас вложили, нам на біль, – порвем!<br />
Отруту, що нас нею щедро доля<br />
Поїла, виллєм з серця і затрем<br />
Усякий слід тих споминок важких,<br />
Котрі, мов черви, серце підгризали,<br />
Щоб навіть тіні темнії від них<br />
На наше вольне щастя не лягали.<br />
Зближаєсь час, коли, подібно нам,<br />
По довговічних боях, муках люди<br />
Прокинуться, гнилий розмечуть трам,<br />
Що їх давив, і щиро грудь до груди,<br />
Уста до уст притиснуть, мов брати,<br />
Приязним, щирим словом заговорять,<br />
Позбувшись пут недумства, темноти,<br />
І зависті, і людовладства, й горя.</p>

<div>




</div>

<p>1 мая 1878</p>

<div></div>