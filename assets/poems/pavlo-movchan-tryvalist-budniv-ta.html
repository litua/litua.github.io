<strong>Павло Мовчан – “Тривалість буднів та нудьгу…” </strong>
<p><em>Л. Талалаю</em></p>

<div>




</div>

<p>Тривалість буднів та нудьгу<br />
переживаю неремстиво…<br />
Іржу зішкрябавши із губ,<br />
всміхаюсь металево, криво,<br />
бо й цвяха прямо не забив —<br />
життя ізкособочив,<br />
тих відцуравсь, кого любив,<br />
літа мов перескочив;<br />
на цьому березі стою,<br />
де дерева безлисті,<br />
а жив потойбіч, як в раю,<br />
сумлінно і пречисто…<br />
У промені, в проміжку днів,<br />
між паузами в часі<br />
я жив, і вічність розумів,<br />
і братом був комасі…<br />
Камінчик стійкості навчав,<br />
траву ж — терпінню й мови,<br />
води набравши в рот, мовчав —<br />
життя було медовим…<br />
Хребет під дерево рівняв,<br />
простерши в небо руки.<br />
Хто мені пам’ять розірвав,<br />
хто обірвав сполуки?<br />
Бог гніву? А чи власний чин,<br />
коли волів збагнути,<br />
чому раюю я один,<br />
і ким навік забутий?<br />
Нарешті був почутий клич —<br />
і я ребра позбувся…<br />
— Хоч жил мені тепер не смич! —<br />
Найменню тісно в вусі…<br />
— Поділений, самітен знов, —<br />
стою по цей бік літа,<br />
де стала мідним дротом кров<br />
і жил не розігріти.<br />
І твердне усмішка крива,<br />
відбивши думку гнуту,<br />
і покривилися слова,<br />
аби не міг гукнути<br />
ні спогаду, ні двійника…<br />
З ребра не сотворити<br />
тебе, суття… І рве рука<br />
отвердлий рот сердито…</p>
<p>***</p>

<div></div>