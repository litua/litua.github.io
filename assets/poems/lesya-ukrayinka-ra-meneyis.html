<strong>Леся Українка – Ра-Менеїс</strong>
<p>Ра-Менеїс була горда цариця, дочка фараонів,</p>
<p>Гарна й страшна, мов Урея, змія золотая,<br />
Що обвивала подвійний вінець двох Єгиптів,<br />
Мала чоло діамантове й темні рубінові очі.<br />
Вдача в цариці була, мов Нілу підступнії води,<br />
Що випливають з таємних джерел, не відомих нікому;<br />
Влада цариці була, немов африканськеє сонце,<br />
Мов потужний самум, що не хоче й руїни лишити.<br />
Весь Єгипет стогнав, мов співучий колос у пустині,<br />
Владу важку несучи гордої Ра-Менеїс;<br />
Часом він ворушивсь, наче лев у кайдани закутий,<br />
Глухо порикував, наче підземний вогонь,<br />
Тяжко придавлений гнітом гори кам’яної.<br />
Але як тільки з’являлась до люду цариця<br />
З гордим, немов діамантовим, чолом, як тільки<br />
В темних, карих очах прокидались рубінові іскри,<br />
Миттю лев той народний під ноги цариці лягав,<br />
З усміхом сфінкса цариця йому наступала на шию.<br />
Ра-Менеїс панувала і в храмах нарівні з богами.</p>
<p>Всі камінні богині робились до неї подібні;<br />
Руки майстрів заселили пустиню навколо Єгипту<br />
Людом колосів з обличчям гордої Ра-Менеїс.<br />
І не було ні одної струни на єгипетських арфах,<br />
Щоб не співала хвали повновладній цариці Єгипту.<br />
Ра-Менеїс будувала собі піраміду в пустині, –</p>
<p>Більше лягло там людей, ніж каміння, паленого сонцем.<br />
Але не встигла вгорі загостритися царська могила,<br />
Як над Єгиптом було вже одне тільки сонце – небесне.<br />
Ра-Менеїс на пурпурове ложе злягла – і не встала.<br />
Тихо лежала цариця в сповивачах, повних бальзаму,</p>
<p>З блідо-злотистим обличчям, неначе з слонової кості,<br />
А над чолом, як і перше, сіяла корона –<br />
Двох Єгиптів вінець і змія золотая Урея.<br />
Ра-Менеїс положили у барку червону,</p>
<p>І поніс її, тихо колишучи, далі, все далі<br />
Ніл жовтоводий, свята непрозорая річка.<br />
В білих убраннях жерці в срібнії сістри дзвонили,<br />
Плачем великим ридали невільниці чорні,<br />
Шати свої роздираючи, ранячи тіло до крові,<br />
Густо-червонії краплі падали в жовтую воду;<br />
Арфи сумні голосили, квилили єгиптянок співи;<br />
Лотоса квіти блакитні, в’янучи, гнулись додолу.<br />
І плила так червоная барка, мов сонце, на захід.<br />
Ледве ж на берег пісковатий, де вже виднілись високі</p>
<p>Гори-могили царські, винесли тіло цариці, –<br />
Люд заступив йому путь. Бачив лев, що розбиті кайдани!<br />
Білих жерців розігнав, потопив усіх чорних невільниць,<br />
Вирвав арфи в єгиптянок і на тріски поламав,<br />
Лотоса квіти стоптав і барку спалив на кострищі,<br />
Тіло цариці закинув далеко в пустиню, в піски.<br />
Там їй вихри щороку могилу рухому робили.<br />
Сонце лило свій огнистий бальзам на дочку свою вмерлу.<br />
Час летів, і пройшли над Єгиптом віки незчисленні.</p>
<p>Вже й могили царські почали западати в руїну,<br />
Вже й імення царські почали западати в непам’ять,<br />
Руйнувать стали руки безбожних гробниці і храми,<br />
І не раз, як рука, чи повітря, чи сонце торкались<br />
Тисячолітнього трупа – він розпадався на порох,<br />
І сміялись безумні нащадки, що й мумії предків не вічні…</p>
<p>Раз на північ ішов караван, щоб одправить за море</p>
<p>Награбовані скарби з руїн фараонів забутих.<br />
Попереду везли саркофаг величезний порожній,<br />
Чорний камінь на сонці блищав, мов розпечена бронза,<br />
Ледве сунули десять верблюдів тягар той пекучий.<br />
Раптом передній погонич, ідучи, спіткнувся.</p>

<div>




</div>

<p>Глянув додолу й відскочив, ужалений страхом, –<br />
Під ногами у нього лежала гадюча голівка,<br />
І палали, мов іскри, на сонці червонії очі<br />
«Ля Ілляга! – сказав йому шейх каравану. –<br />
Ся гадюка не з тих, що збавляють життя правовірним, –<br />
Гляньте, вона золота, в неї очі – коштовні рубіни».<br />
І власноручно почав підводить з піску ту гадюку,<br />
Але слідом за змією з піску підвелося зненацька<br />
Мертве обличчя в подвійній короні Єгипту,<br />
Ра-Менеїс підвелася, дивно-нетлінна цариця,<br />
І здавалось, мов погляд таємний ховають закриті повіки,<br />
А блідії уста ледве стримують усміх ворожий.<br />
Скам’яніли погоничі, вгледівши мертву царицю.</p>
<p>Тільки шейх правовірний не втратив святого спокою,<br />
Він не лякався жінок, ні живих, ані мертвих,<br />
Звик тільки ціну складать їм на гучних базарах.<br />
Він подумав: «Ся жінка ціни в нашім краю не має,<br />
Але безумнії джаври заплатять безумнії гроші» –<br />
І наказав обережно забрати з піску ту царицю<br />
І покласти її в саркофаг, не грабуючи злота.<br />
Царським ложем здавалася чорна важка домовина,<br />
Як заблищала над нею змія золотая Урея.<br />
Але закрилося гучно каміннеє віко,<br />
Ра-Менеїс заховалась назавжди від ясного сонця.<br />
Далі пісками сипкими до моря подавсь караван,</p>
<p>Без перешкоди дійшов до приморського людного міста.<br />
Не помилився розсудливий шейх: справді, джаври безумні<br />
Гроші безумні йому заплатили за мертву царицю<br />
І повезли її геть через море на північ.<br />
Там на півночі, далеко, в тім місті, що вкрите туманом,</p>
<p>Де так шумує життя, мов холодний потік верховини,<br />
Люди північні поставили храм для богів всього світу,<br />
Він же й гробницею був для всього, що колись панувало.<br />
Тільки боги не були вже богами, а все неживеє<br />
Там навіки втеряло надію воскреснути знову.<br />
Отже, в тім храмі покласти хотіли гордую Ра-Менеїс.<br />
Плив корабель, роздираючи хвилі, не день, не годину,</p>
<p>Витримав бурі, не збився з дороги в тумані,<br />
Тишу морську переждав, минув усі скелі підводні,<br />
Далі і далі все мчав, пронизаний вітром холодним.<br />
І чим далі на північ плила неживая цариця,<br />
Тим холодніша ставала пекуча колись домовина,<br />
І виступали на чорному камені сльози солоні.<br />
Як привезли саркофаг вже до брами новітнього храму,</p>
<p>Був він холодний, важкий, мов крижина з північного моря,<br />
Як підняли його білі раби, щоб понести й поставити в храмі,<br />
Руки не здержали, впав саркофаг, і земля застогнала.<br />
Десять рабів він скалічив і сам розколовся надвоє.<br />
Леле! розбилося ложе гордої Ра-Менеїс!<br />
І сказали один до другого нові фараони,</p>
<p>Ті, що платили за неї безумнії гроші арабам:<br />
«Хай там розбилась труна, але наша цариця зосталась,<br />
Тисячоліття минали, вона ж не змінилася й досі.<br />
Наша цариця коштовна, владарка Ра-Менеїс».<br />
І відхилили розколене віко того саркофага…<br />
Що ж там було? Жмут сповивачів тонких, твердих від бальзаму,<br />
Жовтії кості, покритії порохом вогким,<br />
Чорні пасма волосся, між пасмами тими<br />
Матовим блиском ясніла подвійна корона Єгипту<br />
І сіяли рубінові очі змії золотої Уреї.<br />
Холод безжалісний, вогкий, знищив безсмертну царицю,</p>
<p>Що пролежала віки під єгипетським сонцем жарущим,<br />
Дивну нетлінність і вроду черпаючи з хвиль променистих.<br />
Ра, бог південного сонця, в північній країні не правив,<br />
Правив там холод ворожий і вогкість байдужа туману.<br />
Мусила в землю вернутись гордая Ра-Менеїс.</p>
<p>25.07.1900</p>

<div></div>