<strong>Василь Стус – Їх було двоє – прибиральниця i двiрник…</strong>
<p>Їх було двоє — прибиральниця i двiрник.<br />
Вони сидiли на Володимирськiй гiрцi —<br />
там, де видно увесь Труханiв острiв,<br />
Дарницю i навiть поближнi трамваї,<br />
i жваво обговорювали замацану статтю<br />
“Як ми готуємо пленум райкому”.<br />
Мiж ними спалахнула жвава дискусiя,<br />
в якому районi мiста<br />
пленуми провадяться найкраще.<br />
Двiрник був настирливий,<br />
але прибиральниця не здавалась :<br />
по пам’ятi вона цитувала Брежнєва.<br />
Докази її, майже незаперечливi,<br />
таки справляли враження,<br />
бо двiрник, скiльки не опирався,<br />
мусив був здатися.<br />
З кишенi вiн дiстав<br />
загорнений у газету снiданок —<br />
цибулю, хлiб, кусень сала й пляшку води,<br />
щедро розполовинив,<br />
вiддавши їй бiльшу частину<br />
хлiба, цибулi i навiть сала.<br />
Поївши i попивши,<br />
прибиральниця дiстала з-за пазухи<br />
зашмарованого вузлика,<br />
висипала в жменю дрiб’язок,<br />
пiднесла до очей<br />
i стала пiдраховувати навпомац.<br />
Напевно, вона збиралася<br />
розрахуватися за снiданок,<br />
але двiрник зробив королiвський жест:<br />
мовляв, не треба платнi,<br />
сьогоднi вiн частує.</p>

<div></div>