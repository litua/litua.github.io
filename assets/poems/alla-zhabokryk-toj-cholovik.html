Алла Жабокрик – “той чоловік”<p>він єдиний, з кого я писала б ікони.<br />
хоча до святості йому далеко, звісно ж.<br />
він пив вино, палив, жалівсь на втому.<br />
і кожну ніч писав шалені вірші.<br />
той чоловік. він був для мене богом.<br />
для решти ж був диявола він гірший.</p>
<p>коли в мені зима була та сніжно.<br />
він жив в мені. без плати. безсловесно.<br />
він пив мене. до дна мене. так ніжно.<br />
і квіти покладав на мої чресла…<br />
той чоловік лягав до мене в ліжко.<br />
лягав до мене в душу, якщо чесно.</p>

<div>




</div>

<p>в його словах завжди було так тихо.<br />
в його очах завжди виднілось пекло.<br />
для всіх він був нескореним та диким,<br />
для мене ж був єдиним в світі сенсом.<br />
той чоловік. він був для мене лихом.<br />
найкращим лихом із найбільшим серцем.</p>
<p>і як мені тепер без тебе жити…</p>
<p>автор: <a href="http://onlyart.org.ua/?page_id=44244"><strong>Алла Жабокрик</strong></a></p>
<p></p>

<div></div>