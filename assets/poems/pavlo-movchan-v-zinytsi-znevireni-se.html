<strong>Павло Мовчан – “В зіниці зневірені, сестро-любове…” </strong>
<p>В зіниці зневірені, сестро-любове,<br />
вп’ялись колоски чи луската полова:<br />
не бачу тебе, хоч крізь тебе дивлюся;<br />
минається літо, і я проминуся…<br />
Руками, губами, словами-медами…<br />
Зостанеться світлом пропалена пляма,<br />
провал — у безтямі, та вирва — в стіні,<br />
в побитих зіницях — заскалки дрібні…<br />
Нічого, любове, минається й світ,<br />
заскалки розтануть колись, наче лід,<br />
і душу омиють, підсиливши зір…<br />
О сестро, любове, ні слову не вір! —<br />
назустріч долоням полова летить,<br />
а скалки холонуть, і погляд болить:<br />
крізь тебе я бачу обличчя бліде…<br />
Нічого… Нікого… Ніколи… Ніде…</p>

<div>




</div>

<p>***</p>

<div></div>