<strong>Ліна Костенко – Ісус Христос розп’ятий був не раз</strong>
<p>Ісус Христос розп’ятий був не раз.<br />
Там, на Голгофі, це було уперше.<br />
Умер од смерті, може,— від образ,<br />
і за життям не пожалів, умерши.<br />
А потім розп’яли на полотні,<br />
у мармурі, у гіпсі і в граніті.<br />
А потім розп’яли його в мені,<br />
і розп’яли на цілім білім світі.<br />
І тіло з’їли, кров’ю запили.<br />
Ще рік, чи два, чи десять, чи довіку?<br />
І продавали образ з-під поли,<br />
і не дають умерти чоловіку.<br />
Куди піду? Куди тепер піду?<br />
Де на землі земля обітована?<br />
Казарми в Гефсіманському саду,<br />
І всі народи — як розкрита рана…</p>

<div></div>