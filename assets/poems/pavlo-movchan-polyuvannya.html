<strong>Павло Мовчан – Полювання </strong>
<p>Дні втрат і віднаходин,<br />
дні сонячних думок,<br />
де сміх, як бризки глоду<br />
серед пустих гілок.<br />
Та й голова на скрузі<br />
болить від денноти;<br />
мисливський зір в натузі<br />
не годен осягти<br />
ні спотику козулі,<br />
ні зламаних стеблин,<br />
ані польоту кулі,<br />
що пущено вдогін.<br />
Твій пес затято гляне<br />
у той темнавий бік,<br />
бо ж дике око в’яне —<br />
хрип лине звіддалік.<br />
Йому все аби гони<br />
до крапельки снаги,<br />
щоб жмут пахкої вовни<br />
добуть хоча б з ноги.<br />
А я зірвав рушницю,<br />
щоб відступився гнів,<br />
і стрілю лист, як птицю,<br />
що падає долів.<br />
Розлізлась на волокна<br />
конопляна луна —<br />
хтось поряд гостро зойкнув…<br />
А-а… Тиша набіжна.<br />
І листя облетіле<br />
хрущить усе, хрущить,<br />
і пес як знавіснілий<br />
все гавка у блакить.</p>

<div>




</div>

<p>***</p>

<div></div>