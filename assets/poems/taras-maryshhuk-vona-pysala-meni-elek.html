<strong>Тарас Марищук – Вона писала мені електронні листи…</strong>
<p>Вона писала мені електронні листи,<br />
з маленької кімнати,<br />
що на затишній вулиці провінційного міста,<br />
про зимову сесію та захист «магістерки».<br />
А що я міг їй відписувати? – із табелем «трієчника» та<br />
творчим безладом у кімнаті, десь на околиці обласного центру.<br />
Вона писала про свої мрії, про країни куди подорожувала,<br />
а я був тільки у всіх областях, нашої демократичної держави.<br />
І бачив не захід сонця Болгарії, а бідність міст автономної республіки.<br />
Вона казала, що приготує мені суші, а я навіть не знаю, як їх їсти.<br />
Її русифікований діалект та моя вимушено літературна мова,<br />
це як поляк говорив би російською, зі всіма своїми акцентами.<br />
Вона говорить про алкоголь. Каже, що суміш віскі і коли дуже смачна.<br />
А я пив тільки дешеве чорнило та домашнє вино.<br />
Вона як моя наркотична залежність,<br />
про яку я забув вже давно,<br />
але вона нагадала собою, як можна жити не життям, а нею.<br />
Чекати її як «баригу», віддавати все, тільки щоб бути з нею поряд.<br />
Це краще, а ніж будь який наркотик.<br />
Я знаю, з моїм то досвідом наркоманії, коли чоловік у білому халаті казав моїм рідним:<br />
«Моліться.. моліться» – вдруге вже шепотом і без надії.<br />
А вона писала мені електронні листи із своєї кімнати,<br />
а я був у комі, і мені все це снилось.<br />
І щоб бути з нею поряд – я вижив.<br />
Та коли мене виписали, я не знайшов історії листування,<br />
на моєму е-мейлі, у соц.мережах та всіх зареєстрованих мною чатах.<br />
Тоді психіатр сказав, що я все придумав, бо мені хотілось жити.<br />
Але тепер, коли я зовсім незалежний від наркотиків, дешевого алкоголю та проституток,<br />
я хочу знову бути наркозалежним, знову потрапити в кому,<br />
щоб вона мені бодай приснилась,<br />
і знову пообіцяла, що подарує мені своє життя,<br />
що буде готувати суші, і що буде завжди тільки моя.</p>

<div></div>