<strong>Максим Рильський – Філософ</strong>
<p>В маслиновім гаю, поважною ходою,<br />
Хвилясті одяги нап’явши ябияк,<br />
Снують філософи, лише один закляк<br />
На місці, думкою охоплений новою.</p>
<p>Стоїть мов статуя. Комашка бородою<br />
Повзе гостинною, і передражник-шпак<br />
Дарма кричить йому: “Ото смішний дивак!,<br />
В гіллі вмостившися якраз над головою.</p>

<div>




</div>

<p>Там сперечаються, і плетивом дрібним<br />
Лукаві запити оплутують бідаху,<br />
Що всесвіт розгадать хотів з одного маху.</p>
<p>Та що то! Виграшки! Та ж істина — як грім,<br />
Що душу сповнює огнем святого жаху.<br />
І  з н а т и  істину йому дано — не їм!</p>
<p><em>26.02.1928</em></p>

<div></div>