<strong>Анатолій Лупиніс – Покритка</strong>
<p>Тарасе, батьку, підійми чоло.<br />
Поглянь на свою милу Україну.<br />
Немало зим і весен відгуло.<br />
І пил покрив прабатьківську руїну.<br />
Кривавий пил.<br />
Ні, ні, не спали ми.<br />
Звивалися потоптані знамена.<br />
Хиталися підвалини тюрми.<br />
Не вмерла ще, —<br />
Співали ми натхненно.<br />
Співали рано. Розірвав той спів<br />
Багнет із нами ж викутої криці.<br />
Летіли кулі в марноблудство слів.<br />
І жерла нам дивилися в зіниці.</p>
<p>Я бачив, як безчестили матір.<br />
Мою матір.<br />
Мене пестила покритка.<br />
Яка називала своїм сином.<br />
По землі вештаються байстрюки,<br />
Які зовуть мене братом своїм.<br />
Брати!..<br />
Мамо!<br />
Прокляття нам.<br />
Небо, ти бачиш все<br />
І не гримнеш обуренням та гнівом.<br />
Земле, ми топчемо тебе<br />
Своїми брудними ногами,<br />
І ти не тріснеш,<br />
Не розверзнешся прірвою,<br />
Щоб поховати назавжди<br />
Ганьбу свою та нашу.<br />
Прірва?<br />
Прірва…<br />
Так, прірва під нами,<br />
Та ми не бачимо її,<br />
Ми котимося в прірву,<br />
А мислимо, що летимо в рай.<br />
В пекло!<br />
В забуття!<br />
Щоб і спомину не залишилося,<br />
Ані сліду (досить наслідили),<br />
Ані смороду.</p>
<p>Мамо,<br />
В лиху годину ти мене родила.<br />
З ганьби та блуду<br />
Плід свій зачала.<br />
Бодай в утробі ліпше задавила.<br />
Бодай сама ти краще не жила.<br />
Зґвалтована, обдурена, розп’ята,<br />
З відтятим язиком,<br />
Опльованим чолом,<br />
Лежиш ти в пазурях коханця — ката<br />
І ворона — могильника заклятого<br />
Улесливо зовеш ти, облуднице, орлом.</p>

<div>




</div>

<p>Твої сини тебе ж і розпинають<br />
За черствий хліб та кислий пійло-квас.<br />
Нікчемних байстрюків голодні зграї.<br />
Брати мої, про вас то я, про вас.<br />
Все продали,<br />
Від всього відреклися.<br />
Чужий жупан.<br />
Чужі думки й слова.<br />
Від хитрощів он голови вже лисі.<br />
Й підлота вас, мов саван, обвива.<br />
Ні совісті,<br />
Ні честі ані трохи.<br />
Лише живіт,<br />
Та баба,<br />
Та гаман.<br />
Хоча б на мить,<br />
Хоча би перед здохом,<br />
Спокутуйте підлоту та обман<br />
Хоч словом правди,<br />
Хоч півсловом щирим.<br />
Бо діти нас і внуки проклянуть,<br />
Коли дізнаються,<br />
В який ганебний вирій<br />
Ми торували їм дорогу — путь.</p>
<p>А ти, облуднице, все ніжишся в гаремі?<br />
Твій яничар тебе нагодував.<br />
І навіть хороми тобі відвів окремі,<br />
Щоб люди не подумали, бува,<br />
Що ти невільниця,<br />
Наложниця,<br />
Рабиня,<br />
Він щедрим став,<br />
Вельможний твій босяк,<br />
І навіть з ганчірок червоно — синіх,<br />
Щоб сором скрила,<br />
Зшив тобі ковпак.<br />
І ти, безстижая, у йому серед люди<br />
Бредеш у слід за зайдою приблудою.</p>
<p>А я, твій син, народжений із блуду,<br />
Прошу тебе,<br />
Молю тебе,<br />
Клену —<br />
Зірви з очей облудливу полуду,<br />
Розбий для тебе зроблену труну,<br />
Стань знову юною,<br />
Невинною стань знову,<br />
Вінком покрий просвітлене чоло,<br />
Поклич —<br />
Твоє єдине лише слово —<br />
Ми встанемо —<br />
І що б там не було! —<br />
Який би глум терпіть не довелося,<br />
Який би біль не розривав грудей —<br />
Ми за твої, за золотії коси,<br />
За чистую блакить твоїх очей<br />
Підем на бій,<br />
На звитяг і на жертви,<br />
По частці кожен віддамо себе,<br />
Бо краще, мамо, нам сьогодні вмерти,<br />
Ніж бачити збезчещену тебе.</p>
<p><em>Київ, 22 травня 1970 року</em></p>

<div></div>