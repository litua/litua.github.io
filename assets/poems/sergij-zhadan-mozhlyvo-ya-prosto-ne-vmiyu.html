Сергій Жадан – Можливо, я просто не вмію передати все це…<p>Можливо, я просто не вмію передати все це словами.<br />
Навіть не знаю, що це – образа чи радість.<br />
Я б хотів, озираючись, бачити ніч зі спалахами та дивами.<br />
Але див не буває, тому я просто не озираюсь.</p>
<p>Просто потрібно бути терплячими і міцними.<br />
Все закінчилося. Ми лишилися в більшості.<br />
Просто цей світ не може в собі вмістити<br />
такої кількості болю й такої кількості ніжності.</p>
<p>Виснажені надвечір’я, розламані ранки,<br />
приголосні твого шепоту, настояні на алкоголі.<br />
Умілий лікар вилікує будь-які рани.<br />
Час, який у нас є, зцілить будь-які болі.</p>

<div>




</div>

<p>Скільки б могло по всьому лишитись повітря нічного,<br />
скільки тепла в траві й голосів на березі.<br />
Але чорта з два – я не виніс з собою нічого:<br />
все залишилося там, в безкінечному вересні.</p>
<p>Збираю розкидані речі, вертаю позичені суми.<br />
З ким хотів – погодився, з ким устиг – попрощався.<br />
Порожні легені, як порожні трюми –<br />
стільки місця для радості, стільки місця для щастя.</p>
<p>автор: <strong><a href="http://onlyart.org.ua/?page_id=48360">Сергій Жадан</a></strong>, листопад 2014</p>
<p></p>

<div></div>