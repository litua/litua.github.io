<strong>Павло Мовчан – “За солодом у роті часто…” </strong>
<p>За солодом у роті часто<br />
ятриться гостро гіркота,<br />
зі світлом ходить тінь довгаста —<br />
знімає полум’я з ґнота.<br />
Позмінно: надбаність — утрата,<br />
постійний борг, мінливий ти…<br />
Скупий на слово, хоч багатий<br />
на правду — аби борг сплатить.<br />
Бо взяв ти стільки у Вітчизни,<br />
так спрагло пив з її джерел,<br />
що позичку і борг свій визнай.<br />
Хай кожне слово, наче перл,<br />
дозріє у тобі від болю,<br />
щоб тільки правду свідчить міг,<br />
щоб множив завше власну долю<br />
на смутки й радощі усіх.</p>

<div>




</div>

<p>***</p>

<div></div>