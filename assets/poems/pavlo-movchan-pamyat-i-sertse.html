<strong>Павло Мовчан – Пам’ять і серце </strong>
<p>Від сизого до голубого<br />
одвільгли хмари й дерева,<br />
і проступаюча дорога<br />
слідом торішнім ожива.<br />
Листки потрухлі, жовта глиця,<br />
насіння з вільхи, будяки<br />
і нехолонуча живиця,<br />
що капле, капле в дві руки…<br />
В глибоких зморшках зберігає<br />
шорстка кора вологи слід,<br />
і моя пам’ять — ні, не має<br />
слідів од проминулих літ.<br />
Свідомість спрямлена до крику,<br />
її, мов вітром, продува,<br />
проходить простір многоликий,<br />
гуде порожня голова.<br />
Кого кохав, конав од муки,<br />
і язиком — листком щавлю —<br />
зализував сліди розлуки,<br />
завдавши серденьку жалю?<br />
Аж страшно, порожньо, неначе<br />
хтось замість тебе досі жив<br />
і твою пам’ять не позначив,<br />
а тільки серце спопелив.</p>

<div>




</div>

<p>***</p>

<div></div>