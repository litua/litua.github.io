<strong>Василь Симоненко – “Чорні від страждання мої ночі…”</strong>
<p>Чорні від страждання мої ночі,<br />
Білі від скорботи мої дні<br />
Впали у твої свавільні очі,<br />
Жадібні, глибокі і чудні.</p>
<p>Я тебе не хочу обминути,<br />
Я тебе не смію обійти.<br />
Дай мені губами зачерпнути<br />
Ніжної твоєї доброти.</p>
<p>Диких орд незлічені навали<br />
Розтрощили пращури мої,<br />
Щоб несла ти гордо і зухвало<br />
Груди недоторкані свої.</p>

<div>




</div>

<p>Щоб горіли маками долоні,<br />
Щоб гуло моє серцебиття,<br />
Щоб в твоєму соромливім лоні<br />
Визрівало завтрашнє життя.</p>
<p>І моє прокляття очманіле<br />
Упаде на тім’я дурням тим,<br />
Хто твоє солодке грішне тіло<br />
Оскверняє помислом гидким.</p>
<p>Стегна твої, брови і рамена,<br />
Шия і вогонь тендітних рук —<br />
Все в тобі прекрасне і священне,<br />
Мамо моїх радощів і мук!</p>

<div></div>