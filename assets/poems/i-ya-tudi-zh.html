<strong>Юлька Гриценко – І я туди ж</strong>
<p>Пахнуть ранком, розмиті стандартом газети.<br />
Манить простором, шматтям забите вікно.<br />
Політична вуаль у кіно, між людей в інтернеті.<br />
Підсвідомо сьогодні вона – мій гіпноз.</p>
<p>Сонна лампа і промені змерзлого сонця.<br />
На полиці – відксерений друг і поет.<br />
І листівки-агітки на кожному кроці,<br />
Про політику кожен відомий куплет.</p>
<p>Огляд преси вечірній: трагедії, вибори, гроші.<br />
А про цінність і вибір нема ні рядка.<br />
Президент, депутати і мер – всі хороші.<br />
Тільки гречка на рівні з ікрою – гірка.</p>

<div>




</div>

<p>Енергетики сумно стоять на вітрині.<br />
Не купують їх, надто уже дорогі.<br />
Тільки черга зібралась за “Вінстоном” синім.<br />
І міліції повно, і дим, як туман, навкруги.</p>
<p>“Я радію за тебе. Нарешті навчилась писати”, –<br />
Витирає дідусь мій розквітлу сльозу.<br />
Розумію. Політика в домі у нього, як свято.<br />
От і я так повільно у неї вповзу.</p>
<p>На дисплеї замигало щось кольорово.<br />
Вимикаю мобільник. Депресія. Осінь. І я на краю.<br />
Я ступаю розритими клаптями рідного Львова.<br />
Хтось багаття розвів у моїм українськім раю.</p>
<p><a href="http://onlyart.org.ua/?page_id=811">до віршів Юльки Гриценко</a></p>

<div></div>