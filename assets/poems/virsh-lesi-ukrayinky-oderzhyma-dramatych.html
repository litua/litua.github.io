<strong>Леся Українка – Одержима (Драматична поема)</strong>
<p>I</p>
<p><em>Берег понад озером Гадаринським*. Далеко на горизонті ледве мріють човни коло берега і чорніє люд, що хмарою заліг далекий берег. Міріам, “одержима духом”, в глибокій тузі блукає поміж камінням понад берегом, далі зіходить на шпиль скелі і дивиться не на берег, а в глибину пустелі, вона бачить там когось удалині.</em></p>
<p>М і р і а м</p>
<p>Він там, він все сидить так нерухомо,<br />
як те каміння, що навколо цього.<br />
Над ним – мені здається, я те бачу, –<br />
нависли думи хмарою важкою,<br />
от-от з них стрілить ясна блискавиця<br />
і цілий світ осяє. Ох, коли ж,<br />
коли вона розіб’є темну хмару?<br />
Хоч би мене убила блискавиця,<br />
я прагну, прагну, щоб вона злетіла,<br />
щоб хоч на мить чоло те просіяло.<br />
Годівлю дав юрбі, тілам і душам,<br />
всім дав спокій, а сам у сій пустелі<br />
пасе думок отари незчисленні.<br />
Нема їм впину, а йому спочинку…<br />
Який він одинокий, Боже правий!<br />
Невже йому не можна помогти?<br />
Невже він завжди буде одинокий?<br />
“Месія прийде в славі світ судити” –<br />
так сказано в пророцтві, більш нічого.<br />
І правда, й милосердя – все для світа,<br />
а для Месії що? Чи тільки слава?<br />
“Війна і звада, смерть, недуги зникнуть,<br />
мир буде на землі і щастя в людях…”<br />
А для Месії? – знову “слава в вишніх”?<br />
І тільки слава? О, яка ж то кара<br />
Месією, що світ рятує, бути!<br />
Всім дати щастя і нещасним бути,<br />
нещасним, так, бо вічно одиноким.<br />
Хто міг би врятувать його самого<br />
від самотини, від страшної слави?</p>
<p>(Пригнічена раптовою втомою, сідає під скелею і схиляється на камінь.)</p>
<p>Чого ж се я слідом за ним блукаю?<br />
Чого? Сама не знаю. Певне, дух<br />
мене сюди завів на певну згубу,<br />
Ну, що ж! нехай! Мені тут гинуть краще,<br />
ніж в іншім місці. Я загину тут,<br />
я вигострила погляд у пустині,<br />
мов соколиний зір, – все виглядала,<br />
чи він хоч не подивиться на мене?<br />
Не подивився і не обернувся…<br />
Занадто вже буйна була надія!<br />
Чого ж я сподівалась?.. Я не знаю!</p>
<p>(Розхитуючись, як ті, що голосять на гробі, співає стиха тужливу східну пісню, довго, без слів.)</p>
<p>Про се співати можна, а сказати<br />
слів не стає.</p>
<p>(Співає знов.)</p>
<p>Яка була юрба<br />
за ним, як він ходив по Галілеї**.<br />
І кожний встиг торкнути хоч одежу,<br />
хоч край плаща Месії, тільки я<br />
торкнути не посміла, бо нічого<br />
просить не мала в нього: ні здоров’я<br />
ні страви на безхліб’ї. Я не знаю,<br />
чого я йшла з юрбою…</p>
<p>(Співає знов.)</p>
<p>Він нікому<br />
не відмовляв потіхи і поради.<br />
Кому що бракувало, він давав.</p>
<p>(Співає.)</p>
<p>А що ж мені бракує? О Месіє,<br />
ти, може, знаєш?!</p>
<p>Незамітно для Міріам Месія наблизився до неї з-за скелі, надійшовши з пустині, і схилився над нею.</p>
<p>М е с і я</p>
<p>Знаю, Міріам!</p>
<p>М і р і а м<br />
(жахнулась)</p>
<p>Учителю!</p>
<p>М е с і я</p>
<p>Не бійся, жінко, спокій<br />
я хочу дать тобі.</p>
<p>М і р і а м</p>
<p>О, я не хочу,<br />
не хочу я спокою!</p>
<p>М е с і я<br />
(лагідно і разом суворо)</p>
<p>Міріам, Се дух в тобі говорить. Чом не хочеш?<br />
Спокою прагне всякий.</p>
<p>М і р і а м</p>
<p>Але ти,<br />
Учителю, покинув той спокій,<br />
що був у тебе в тихім Назареті***.</p>
<p>М е с і я</p>
<p>Ти дорівнятись хочеш…</p>
<p>М і р і а м<br />
(з поривом)</p>
<p>Ні, Месіє, я не рівняюся до тебе, ні!<br />
Я знаю те, що я нещасна жінка.</p>
<p>М е с і я</p>
<p>Так нащо ж ти зрікаєшся спокою,<br />
єдиної потіхи всіх нещасних?</p>
<p>М і р і а м<br />
(з раптовою одвагою)</p>
<p>Бо ти його не маєш, Сине Божий!</p>
<p>М е с і я</p>
<p>Яке тобі до мене діло, жінко?</p>
<p>Міріам, знищена, збентежена, закриває лице покривалом і повертається йти геть.</p>
<p>М е с і я</p>
<p>Стій, Міріам, скажи, ти в мене віриш?</p>
<p>М і р і а м<br />
(не одкриває лиця)</p>
<p>Я вірю, що ти Божий Син, Месіє,<br />
і всім, окрім мене, даси рятунок.</p>
<p>М е с і я</p>
<p>Усім, крім тебе, жінко?</p>
<p>М і р і а м</p>
<p>Ти сказав.</p>
<p>М е с і я</p>
<p>Я не сказав того.</p>
<p>М і р і а м</p>
<p>Та я те чула.<br />
Прости, Учителю, я мушу йти.</p>
<p>(Відступає.)</p>
<p>М е с і я</p>
<p>Куди ти йдеш?</p>
<p>М і р і а м</p>
<p>Не знаю. Так, на безвість.</p>
<p>М е с і я</p>
<p>Чого ж ти йдеш?</p>
<p>М і р і а м</p>
<p>Бо мушу йти.</p>
<p>М е с і я</p>
<p>Навіщо?</p>
<p>М і р і а м</p>
<p>Ти знаєш. Ти – Месія! Я не знаю.</p>
<p>М е с і я</p>
<p>Зостанься тут.</p>
<p>Міріам мовчки спиняється.</p>
<p>М е с і я</p>
<p>Скажи мені, ти чула,<br />
що говорив я людям?</p>
<p>М і р і а м</p>
<p>Так, Месіє.</p>
<p>М е с і я</p>
<p>Ти прийняла мої слова?</p>
<p>М і р і а м</p>
<p>Ніколи<br />
я не забуду їх.</p>
<p>М е с і я</p>
<p>І вслід їх підеш?</p>
<p>М і р і а м</p>
<p>Вони слідом за мною підуть всюди,<br />
волаючи: “Ти йдеш в неправу путь!”<br />
І, мов на жар пекучий, наступати<br />
я буду на слова твої огнисті, –<br />
сліди мої від них криваві будуть.</p>
<p>М е с і я</p>
<p>Уперта річ твоя, ти мов рабиня,<br />
що знає волю пана і не слуха.<br />
Таких рабів сувора кара жде.</p>
<p>М і р і а м<br />
(падає навколішки)</p>
<p>О горе! Впала вже на мене кара,<br />
і вже її ніхто не здійме з мене!</p>
<p>М е с і я</p>
<p>У тебе мало віри. Якби ти<br />
хоч зерня віри мала…</p>
<p>М і р і а м</p>
<p>О, я вірю,<br />
без краю вірю в тебе, Сине Божий,<br />
та я не вірю в себе! Я не вірю,<br />
щоб я могла твої слова прийняти.</p>
<p>М е с і я</p>
<p>Таке смирення гірше від гордині.</p>
<p>М і р і а м</p>
<p>О, сто раз гірше, я те добре знаю,<br />
і з того розпач мій.</p>
<p>М е с і я</p>
<p>Ти не наводь<br />
обмови зайвої на власну душу, –<br />
такою чорною вона не може бути.</p>
<p>М і р і а м</p>
<p>О ні, Учителю, вона чорніша,<br />
ніж хата-пустка, що після пожежі<br />
чорніє порожнечею. Вода<br />
твоїх речей, цілюща та живуща,<br />
душі моєї вигоїть не може.<br />
Вода боронить від огню живого,<br />
згорілу ж хату дарма поливати.</p>
<p>М е с і я</p>
<p>Та що тобі спалило душу, жінко?</p>
<p>М і р і а м</p>
<p>Не знаю: чи ненависть, чи любов.</p>
<p>М е с і я</p>
<p>Кого ж ненавидиш ти?</p>
<p>М і р і а м</p>
<p>Ворогів.</p>
<p>М е с і я</p>
<p>Своїх?</p>
<p>М і р і а м</p>
<p>Твоїх.</p>
<p>М е с і я</p>
<p>Я їх казав любити.</p>
<p>М і р і а м</p>
<p>А я люблю… не їх.</p>
<p>М е с і я</p>
<p>Вони для тебе,<br />
як і для мене, ближні.</p>
<p>М і р і а м</p>
<p>Але я<br />
від них далека, наче від єхидни.</p>
<p>М е с і я</p>
<p>Вони не відають, що творять.</p>
<p>М і р і а м</p>
<p>І єхидна<br />
несвідома, а всяк її розтопче,<br />
як стріне на шляху.</p>
<p>М е с і я</p>
<p>Якби єхидна<br />
могла покинути свою отруту,<br />
вона була б не гірша від голубки.</p>
<p>М і р і а м</p>
<p>Але вона отрути не покине.</p>
<p>М е с і я</p>
<p>Про Царство Боже на землі ти чула?</p>
<p>М і р і а м</p>
<p>Та я ж тепер ніде його не бачу.</p>
<p>М е с і я</p>
<p>Ти дивишся й не бачиш, маловірна.</p>
<p>М і р і а м</p>
<p>О так, не бачу! Світло твого духа<br />
мене сліпить. Чим ти мені ясніше,<br />
тим душі ворогів мені темніші,<br />
тим менш єхидна схожа до голубки.<br />
Не маловірна я, занадто вірю,<br />
і віра та мене навік погубить.<br />
Я вірю, що ти світло – і такого<br />
ся темрява до себе не приймає?<br />
Я вірю, що ти слово – і такого<br />
отой глухорожденний люд не чує?<br />
Їм, може, треба іншого Месії?<br />
Їм, може, Сина Божого не досить?</p>
<p>М е с і я</p>
<p>Вони сліпі, вони ще не прозріли,<br />
самого слова мало їм для віри,<br />
їм треба діла.</p>
<p>М і р і а м</p>
<p>Ти творив дива!</p>
<p>М е с і я</p>
<p>Творив дива ще тільки над водою;<br />
сього не досить – треба крові.</p>
<p>М і р і а м<br />
(з жахом)</p>
<p>Крові?<br />
Чиєї крові, Вчителю?</p>
<p>М е с і я</p>
<p>Моєї.</p>
<p>М і р і а м</p>
<p>Хай їм вона на голову впаде!</p>
<p>М е с і я</p>
<p>Не проклинай, вертається прокляття<br />
на того, хто сказав його.</p>
<p>М і р і а м</p>
<p>Нехай!<br />
Я знаю се, проклята я навіки,<br />
бо я любить не вмію ворогів.<br />
О, кожний тихий усміх фарисея<br />
для мене гірш від скорпіона злого.<br />
Мені бридка не так сама отрута,<br />
як все оте гнучке, підступне тіло.<br />
Я вся тремчу, коли його побачу.<br />
В моїх очах я чую зброї полиск,<br />
в моїх речах я чую зброї брязкіт,<br />
так я узброєна в свою ненависть,<br />
як вартовий коло царської брами,<br />
що радий вихопить на кожного свій меч,<br />
хто тільки зле замислить на владаря.</p>
<p>М е с і я</p>
<p>Чи ти й мене ненавидиш так, жінко?</p>
<p>М і р і а м<br />
(з докором)</p>
<p>Учителю!</p>
<p>М е с і я</p>
<p>Ти, може, скажеш – любиш?</p>
<p>М і р і а м</p>
<p>Ти се сказав.</p>
<p>М е с і я</p>
<p>Я так сказав: хто мовить,<br />
що любить Господа, а брата ненавидить,<br />
неправда то.</p>
<p>М і р і а м</p>
<p>Хіба ж і той не любить,<br />
хто душу віддає?</p>
<p>М е с і я</p>
<p>Що значить, жінко,<br />
віддати душу?</p>
<p>М і р і а м</p>
<p>Значить – буть готовим<br />
загинуть за любов.</p>
<p>М е с і я</p>
<p>То се ж би звалось –<br />
віддати тіло. В тім душі нема.</p>
<p>М і р і а м</p>
<p>А хто покине батька, матір, браття,<br />
все рідне, любе, все, чим жив він досі,<br />
для іншого – невже і той не любить?</p>
<p>М е с і я</p>
<p>Хто зрікся всього, а себе не зрікся,<br />
не любить той.</p>
<p>М і р і а м</p>
<p>О Господи, якої<br />
ти жертви хочеш?</p>
<p>М е с і я</p>
<p>Жертви я не хочу,<br />
любові тільки.</p>
<p>М і р і а м</p>
<p>Мушу всіх любити?</p>
<p>М е с і я</p>
<p>Так, всіх.</p>
<p>М і р і а м</p>
<p>Усіх, крім тебе, – се можливо.<br />
Але тебе і всіх – се понад силу.<br />
Та за що ж, за що ж маю їх любити?</p>
<p>М е с і я</p>
<p>Недовірки питають тільки “за що?”</p>
<p>М і р і а м</p>
<p>О, як недовірки любити вміють!<br />
Як поломінь, палка у них любов!</p>
<p>М е с і я</p>
<p>А та любов, що я від тебе хочу,<br />
повинна буть як сонце – всім світити.</p>
<p>М і р і а м</p>
<p>О, що мені робить? Немає сонця<br />
в моїй душі. Ніч, ніч, понура ніч.</p>
<p>М е с і я</p>
<p>Ще, може, зійде сонце і для тебе.</p>
<p>М і р і а м<br />
(з раптовою надією)</p>
<p>Учителю! чи ти мені позволиш<br />
пролити кров мою?</p>
<p>М е с і я</p>
<p>За кого? За людей?</p>
<p>М і р і а м</p>
<p>Ні, не за їх!</p>
<p>М е с і я</p>
<p>То нащо проливати<br />
даремне кров?</p>
<p>М і р і а м</p>
<p>А може, недаремне?<br />
А може, кров’ю викупить я зможу…</p>
<p>М е с і я</p>
<p>Кров без любові викупить не може.</p>
<p>М і р і а м</p>
<p>Якби ти хтів прийнять від мене викуп,<br />
щоб не лилась твоя святая кров!</p>
<p>М е с і я</p>
<p>Ти хочеш викупить мене?</p>
<p>Міріам потакує мовчки головою.</p>
<p>М е с і я</p>
<p>Даремне!</p>
<p>М і р і а м</p>
<p>Нехай даремне! Та позволь загинуть<br />
хоч не за тебе, то з тобою вкупі!</p>
<p>М е с і я</p>
<p>Ваалові**** дають даремні жертви,<br />
я ж не приймаю їх.</p>
<p>М і р і а м</p>
<p>Месіє!</p>
<p>М е с і я</p>
<p>Ні, для тебе<br />
я не Месія. Ти мене не знаєш.</p>
<p>(Відходить.)</p>
<p>Міріам зостається в пустині сама.</p>
<p>* Назва озера походить від міста Гадари (тепер Мукса) в Палестині, яке розташоване на його березі. Дія відбувається в Іудеї.<br />
** Галілея – північна частина Палестини.<br />
*** Назарет – місто в Галілеї, в якому, за євангельською легендою, провів дитинство Христос.<br />
**** Ваал – в релігії стародавніх народів Близького Сходу язичеський бог, культ якого був пов’язаний з людськими жертвопринесеннями.</p>
<p>II</p>
<p>Гефсіманський сад*. Дванадцять учеників сплять непробудним сном. Месія молиться. Міріам нишком крадеться попід садовим муром, стає в найглибшій тіні, звідки їй видко Месію в місячному світлі.</p>
<p>М е с і я<br />
(до учеників)</p>
<p>Спите? Не спіть! Моя душа сумна<br />
до смерті…</p>
<p>Ученики не озиваються, сплять.</p>
<p>М і р і а м<br />
(до себе)</p>

<div>




</div>

<p>Боже! знов він одинокий,<br />
ще гірше, ніж в пустині! Сії люди<br />
твердіші від каміння… Он отам<br />
лежить той ученик, що – люди кажуть –<br />
Учителю з усіх їх найдорожчий,<br />
а спить він, як і всі, – твердіше, може,<br />
бо наймолодший… Я одна не сплю,<br />
я вкупі з ним страждаю, тут же, поруч,<br />
та я німа, як мур оцей, не видна,<br />
як сяя тінь, так, мов я не людина,<br />
так, наче в мене і душі нема…<br />
Я приступлю до нього…</p>
<p>(Вихиляється трохи з тіні, але знов ховається.)</p>
<p>Ні, не смію…<br />
Він знову скаже, як тоді сказав:<br />
“Яке тобі до мене діло, жінко?”<br />
Що ж я йому скажу? Моя душа<br />
тепер чорніша. Я тепер не тільки<br />
до ворогів його ненависть маю,<br />
але й до друзів. О, до сих ще більшу!<br />
Ви, сонне кодло! Світло опівночі<br />
не будить вас? Вам заграва кривава<br />
очей лінивих не здола розплющить?<br />
Бодай вам вічний сон наліг на груди<br />
і зморою душив вас без кінця!<br />
Мені сто раз від вас миліші гади,<br />
бо в них таки, либонь, тепліша кров.</p>
<p>(З відразою одвертається від сонного товариства. Дивиться на Месію, прислухається.)</p>
<p>Про що він молиться?</p>
<p>М е с і я<br />
(впівголоса)</p>
<p>Нехай мине<br />
ся чаша…</p>
<p>М і р і а м</p>
<p>Саваоф! чи й ся молитва<br />
в сю ніч твого престолу не досягне?<br />
Вовкам даси ти на поталу сина?</p>
<p>М е с і я</p>
<p>Але хай буде так, як ти бажаєш,<br />
а не як я…</p>
<p>М і р і а м</p>
<p>Сам Вельзевул, напевне,<br />
почув би милосердя.</p>
<p>М е с і я<br />
(до учеників)</p>
<p>Ви спите?<br />
Не спіть! моя душа смутна до смерті!</p>
<p>М і р і а м</p>
<p>Каміння у пустині відкликалось<br />
потрійною луною, але сі<br />
не обізвуться, ні, дарма надія!<br />
Я обізвусь… Який злий дух тримає<br />
мої слова? Учителю! Єдиний!<br />
О світочу моїх очей! Невже ти<br />
не бачиш, як я гину тут від туги,<br />
від болю, від тривоги? І нічим,<br />
нічим потішити тебе не можу!<br />
…Я обізвусь… Ні, голосу не стане.<br />
Коли ж і стане, дико забринить,<br />
немов шакала голос опівночі,<br />
бо туга стиснула за серце… Я не можу,<br />
не можу бачити сього! Прощай!..<br />
Ох Міріам, ти проклята від Бога!</p>
<p>(Так само незамітно для Месії, але швидко вибігає з саду.)</p>
<p>ІІІ</p>
<p>На Голгофі. Ніч. Три хрести з розп’ятими, вже мертвими. Віддалік варта, інших людей нема, тільки Міріам сама під хрестом Месії.</p>
<p>М і р і а м</p>
<p>Він їм простив. Він їм усім простив.<br />
Вони те чули і на віки вічні<br />
його слова потіхою їм будуть.<br />
А тільки я не прощена зосталась,<br />
бо я не можу їм простить за нього.<br />
Я всіх і все ненавиджу за нього:<br />
і ворогів, і друзів, і юрбу,<br />
отой народ безглуздий, що кричав:<br />
“Розпни його, розпни!” – і той закон<br />
людський, що допустив невинно згинуть,<br />
і той закон небесний, що за гріх<br />
безумних поколіннів вимагає<br />
страждання, крові й смерті соромної<br />
того, хто всіх любив і всім прощав.<br />
Умер він, зраджений землею й небом,<br />
як завжди, одинокий. А тепер<br />
я тут сиджу, як завжди, одинока,<br />
даремні сльози ллю і проклинаю<br />
все те, що він любив, і з кожним словом<br />
все більш надію трачу на рятунок.<br />
І вічно, вічно буду одинока<br />
на сьому і на тому світі. Так,<br />
ніколи не скінчиться темна туга<br />
і вічно буде жаль палити серце.<br />
Тут завтра прийдуть ті прихильні друзі,<br />
що тричі одрікалися від нього,<br />
і та родина, що ніколи в ньому<br />
не бачила пророка; прийдуть, здіймуть<br />
його з хреста, – бо вже ж він неживий<br />
і більше мучитись за них не може, –<br />
покроплять млявими слізьми й лагідно<br />
спов’ють у хусти, понесуть покірно<br />
під наглядом ворожих вояків,<br />
сховають у печері й розійдуться.<br />
А може, потім зійдуться докупи<br />
тепленьким словом згадувать про того,<br />
про кого за життя так мало дбали!<br />
Ох, як би я тепер хотіла кинуть<br />
отрутними словами їм в обличчя,<br />
немов гарячим приском! Хай би очі<br />
їм випекло, ті очі безсоромні,<br />
що сміли тут дивитися на муку<br />
того, чийого всі не варт мізинця!<br />
Я знаю, що якби з’явилась я,<br />
ненавистю спотворена в обличчі,<br />
вони жахнулись би і запитали:<br />
“Яке тобі до всіх нас діло, жінко?”<br />
І я на те… що я на те сказала б?<br />
Я б мусила мовчати, бо ненависть<br />
не має голосу на поминках того,<br />
хто всіх любив і всіх прощав… Ой горе!<br />
В той час, як всі громадою зберуться<br />
згадать того, кого я так любила,<br />
я буду всім чужа і одинока,<br />
не признана ніким, бо сам Месія<br />
не признавав мене… О Сине Божий!<br />
Нехай в моїм житті все, все неправда,<br />
та вір мені, що я тебе любила.<br />
Чи ти гадав, – я не зреклась себе?<br />
Зреклась! я прокляла себе і душу,<br />
ту душу, що не хтів прийнять Месія<br />
собі на жертву. Де ж ще більше горе,<br />
як не могти віддать за друга душу?..</p>
<p>Темрява огортає все більше гору, і хрест, і жінку під хрестом.</p>
<p>ІV</p>
<p>Майдан в Єрусалимі. Перебігають люди, оглядаючись боязко, часом сходяться малими гуртами і нищечком, шпарко перемовляються по кілька слів, потім знов розходяться. Міріам повагом переходить майдан. Назустріч їй Йоганна, одна з прихильниць Месії.</p>
<p>Й о г а н н а<br />
(до Міріам)</p>
<p>Мир, сестро, й радість!</p>
<p>М і р і а м</p>
<p>Радості і миру<br />
не знаю я так само, як тебе.</p>
<p>Й о г а н н а</p>
<p>Прости, що зачіпаю незнайому,<br />
але ж у нас така весела звістка.</p>
<p>М і р і а м</p>
<p>Що то мене обходить?</p>
<p>Й о г а н н а</p>
<p>Всіх обходить!<br />
Месія наш воскрес!</p>
<p>М і р і а м<br />
(голосно)</p>
<p>Воскрес? Месія?!</p>
<p>Й о г а н н а</p>
<p>На Бога, сестро, тихше! ще почує<br />
хто з люду й донесе синедріону**.</p>
<p>М і р і а м</p>
<p>Ви боїтесь, коли б вам за Месію<br />
кров не пролити так, як він за вас<br />
пролив свою?</p>
<p>Й о г а н н а</p>
<p>Проллєм, як буде треба, –<br />
тепер не час.</p>
<p>М і р і а м</p>
<p>Ти, жінко, чим торгуєш?</p>
<p>Й о г а н н а</p>
<p>Сказала б я, питання не до речі.</p>
<p>М і р і а м</p>
<p>А ти не знаєш, де тепер Месія?<br />
На небі, певне?</p>
<p>Й о г а н н а</p>
<p>Кажуть, на землі,<br />
між людом ходить.</p>
<p>М і р і а м</p>
<p>Отже, в вас надія,<br />
що є кому і вдруге кров пролить,<br />
як прийде знову час!</p>
<p>(Гірко сміється.)</p>
<p>А я не вірю,<br />
щоб він воскрес, бо ви того не варті!</p>
<p>Й о г а н н а</p>
<p>Він не вважав, чи вартий хто, чи ні.</p>
<p>М і р і а м</p>
<p>Се правда! він ніколи не вважав<br />
на те, що з вас ніхто його не вартий.<br />
І все-таки не вірю, що воскрес він.</p>
<p>Й о г а н н а</p>
<p>Але ж він сам пророкував про те!</p>
<p>М і р і а м</p>
<p>Для сеї самої юрби воскреснуть?<br />
На се, либонь, не стало б і Месії!</p>
<p>Й о г а н н а</p>
<p>Здається, помилилась я, бо ти,<br />
як бачу, не прихильниця його.</p>
<p>М і р і а м</p>
<p>Прихильних мав він досить і без мене.</p>
<p>Йоганна зо страхом ховається в поблизький гурток.</p>
<p>М і р і а м<br />
(їй услід)</p>
<p>Не бійсь! не розкажу синедріону,<br />
бо він для мене не миліш, ніж ти,<br />
хіба однаково ненависний.</p>
<p>(Близько проходить старий галілеянин. Міріам звертається до нього.)</p>
<p>Що, батьку,<br />
чи правду кажуть, що воскрес Месія?</p>
<p>С т а р и й</p>
<p>Так правда, як і те, що він пролив<br />
за всіх нас кров свою святу, невинну.</p>
<p>М і р і а м</p>
<p>Він не за всіх пролив. Неправда, значить.</p>
<p>С т а р и й</p>
<p>Як не за всіх!</p>
<p>М і р і а м</p>
<p>За мене вів ні краплі<br />
не проливав.</p>
<p>С т а р и й</p>
<p>А, ти не віриш в нього…</p>
<p>(Хоче й собі сховатись у гурті.)</p>
<p>М і р і а м</p>
<p>Я вірю в нього!</p>
<p>(Старий спиняється.)</p>
<p>Вірю більш, як ти,<br />
більш, як усі ви.</p>
<p>С т а р и й</p>
<p>То приходь сьогодні<br />
до нас на збір.</p>
<p>М і р і а м<br />
(з відразою)</p>
<p>Щоб я до вас прийшла?!<br />
Ховатися по норах вкупі з вами?<br />
Мені при вас нема чого робити:<br />
у мене на чолі немає плями!</p>
<p>С т а р и й</p>
<p>А в кого ж є?</p>
<p>М і р і а м</p>
<p>У вас, у всіх у вас!<br />
Усі ви допустили, щоб Месія<br />
кривавий викуп дав за ваші душі.<br />
І вам прийнять його було не тяжко?<br />
Віддячились ви, правда, хто сльозою,<br />
хто щирою до ворогів любов’ю…</p>
<p>С т а р и й</p>
<p>Він сам казав нам ворогів любити.</p>
<p>М і р і а м</p>
<p>А ви й зраділи! так вам безпечніше:<br />
душа врятована та й тіло не загине!</p>
<p>С т а р и й<br />
(з острахом)</p>
<p>Хто ти така?</p>
<p>М і р і а м</p>
<p>Я? “Одержима духом”!</p>
<p>С т а р и й</p>
<p>Благай Месію, щоб зцілив тебе<br />
і визволив від того злого духа<br />
святою силою своєї крові й тіла.</p>
<p>М і р і а м</p>
<p>Щоб визволив мене ціною крові?<br />
Своєї крові? Та невже ти, діду,<br />
гадаєш, ніби я себе ціную<br />
дорожчою, ніж чиста кров його?<br />
Так слухай же: чи в огняній геєні,<br />
чи в темряві без краю доведеться<br />
мені на вік віків з душею пробувати,<br />
та радощі моєї не зруйнує<br />
сам князь темноти, радощі від того,<br />
що на мені не важить кров Месії,<br />
що він її за мене не пролив<br />
ані краплини.</p>
<p>С т а р и й</p>
<p>Як могло те статись?</p>
<p>М і р і а м</p>
<p>Ненависть врятувала від гріха.</p>
<p>С т а р и й</p>
<p>Кого ж ненавидиш?</p>
<p>М і р і а м</p>
<p>Всіх вас, себе і світ.</p>
<p>С т а р и й</p>
<p>За тебе теж пролита кров, та дармо,<br />
бо ти не прийняла святого дару.</p>
<p>М і р і а м</p>
<p>І не прийму! бо я не Астарот***,<br />
щоб мала кров приймати в подарунок.</p>
<p>Непримітно підходить слуга синедріону і а ним римський преторіанець****.</p>
<p>С л у г а</p>
<p>Про що говорите?</p>
<p>С т а р и й<br />
(заминаючись)</p>
<p>Це, бачиш…</p>
<p>М і р і а м</p>
<p>Про Месію!</p>
<p>С т а р и й</p>
<p>Зовсім ми не про теє розмовляли.</p>
<p>П р е т о р і а н е ц ь</p>
<p>А хто ж то, дівчино, отой Месія?</p>
<p>Поки преторіанець і слуга слухають Міріам, старий галілеянин ховається між людьми.</p>
<p>М і р і а м</p>
<p>А той, що ви недавно розп’яли,<br />
ви знаєте, він цар був іудейський.<br />
Тепер він знов по всій країні піде,<br />
бо він воскрес, воскрес у новій славі!<br />
Нехай там стережуться цар, і цезар,<br />
і весь синедріон, пекельна рада!</p>
<p>П р е т о р і а н е ц ь<br />
(хапає її за руки, киває на слугу)</p>
<p>А дай шнурка, ми спутаємо кізку,<br />
щоб не брикала дуже.</p>
<p>М і р і а м</p>
<p>Що? в’язати?</p>
<p>(Зручно нахиляється, бере камінь і пускає в голову слузі.)</p>
<p>Хоч одного, та все ж покарбувала!</p>
<p>Її знов хапають за руки, скручують і в’яжуть. Слуга одною рукою обтирає кров, а другою помагає в’язати Міріам.</p>
<p>М і р і а м</p>
<p>Хотіла б я всю вашу кров пролити,<br />
віддячити за жертву!</p>
<p>П р е т о р і а н е ц ь</p>
<p>Що ж та жертва,<br />
коли ви кажете, що він воскрес?</p>
<p>М і р і а м</p>
<p>Так що ж? Хіба минає все минуле?<br />
Він пережив три вічності в три ночі,<br />
прийняв три смерті. Чи тепер, воскресши,<br />
забуде він страждання, зраду, смерть?<br />
Простити може, а забути – ні!<br />
О, будьте прокляті!</p>
<p>С л у г а</p>
<p>Хто?</p>
<p>М і р і а м</p>
<p>Всі ви! Цезар,<br />
синедріон, і цар, і весь народ!</p>
<p>Тим часом на майдані гурти потайних прихильників Месії зникли, а надбігла юрба іудеїв, фарисеїв та саддукеїв*****, почувши гомін на майдані.</p>
<p>С л у г а<br />
(кричить до народу)</p>
<p>Гей, слухайте, вона нас проклинає!</p>
<p>Г о л о с и в юрбі</p>
<p>Що? Що тут? Хто ся жінка? Що їй треба?<br />
За що її зв’язали? Зрада? Змова?</p>
<p>М і р і а м</p>
<p>Я проклинаю вас прокльоном крові!</p>
<p>С л у г а</p>
<p>Що суджено кленучому?</p>
<p>Г о л о с и в юрбі</p>
<p>Каміння.</p>
<p>Люди вибирають каміння і з диким ревом кидають на Міріам.</p>
<p>М і р і а м</p>
<p>Месіє! коли ти пролив за мене…<br />
хоч краплю крові дарма… я тепер<br />
за тебе віддаю… життя… і кров…<br />
і душу… все даремне!.. Не за щастя…<br />
не за небесне царство… ні… з любові!</p>
<p><em>(Падає під градом каміння.)</em></p>
<p><strong><em>1901 р.</em></strong></p>
<p><em>* Гефсіманський сад – місцевість біля Єрусалима в Палестині.</em><br />
<em> ** Синедріон – найвища рада в стародавньому Єрусалимі, яка складалася з єврейської аристократії та духовенства. Виконувала релігійні, урядові та судові функції.</em><br />
<em> *** Астарот (Астарта) – в міфології стародавніх народів Близького Сходу язичеське божество, якому приносили в жертву людей.</em><br />
<em> **** Преторіанець – в стародавньому Римі воїн привілейованої імператорської гвардії.</em><br />
<em> ***** Фарисеї та саддукеї – релігійно-політичні угруповання в стародавній Іудеї. Фарисеї виражали погляди більш демократичних, торгово-ремісничих верств, саддукеї –аристократії й вищого духовенства.</em></p>

<div></div>