<strong>Дмитро Павличко – Звільнення заручників </strong>
<p>Тисячу танків гримить надовкола,<br />
Жерла ригають в обличчя села.<br />
В смертному полум’ї церква і школа,<br />
Бібліотека, мечеть гострочола,<br />
Хата й стодола, корова й бджола.</p>
<p>Тільки заручники недоторканні,<br />
Порозлягались, на пляжі немов, —<br />
Ні, то не їхні кишки на паркані,<br />
Ні, то не їхня в колодязі кров!</p>
<p>Гордо згоряють зелені знамена<br />
Хлопців, що стали на бій до кінця;<br />
Крутяться мін і ракет веретена,<br />
Із рукавів випадають рамена,<br />
Рвуться снаряди й дитячі серця.</p>
<p>Тільки заручники ходить неткнуті —<br />
Заборонила кремлівська вашбродь<br />
Кулям, що свищуть з ненависті й люті,<br />
Бити невинну і праведну плоть.</p>

<div>




</div>

<p>Гинуть собаки, і вівці, і коні,<br />
Падають стелі на зойки жінок;<br />
Кров’ю залиті і стіни, і скроні,<br />
Сивий дідусь із мольбою при сконі<br />
Помсту віщує в назначений строк.</p>
<p>Тільки заручники в тій веремії<br />
Тішаться буйністю волі й життя;<br />
За порятунок шляхетний Росії<br />
Дякують, дякують, дякують, дя…</p>
<p>Все погоріло — горища й підвали,<br />
Все обернулося в купи золи.<br />
Та з попелища радуєвці встали,<br />
Танків московських ланцюг обірвали,<br />
З мертвих — на волю, в безсмертя пішли!</p>
<p>Тільки заручники встати не годні,<br />
Бо воскресіння беззбройним нема:<br />
Їх розстріляли кати благородні,<br />
Їх не підніме з гулкої безодні<br />
Суду страшного печальна сурма!</p>
<p>***</p>

<div></div>