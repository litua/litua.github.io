<strong>Микола Вінграновський – На рябому коні прилетіла весна…</strong>
<p>На рябому коні прилетіла весна,<br />
Снігу сорок лопат їй прикидало плечі.<br />
На рябому коні що везла — не везла,<br />
Але дещо і нам привезла для малечі.</p>
<p>Привезла щавелю для зелених борщів,<br />
В білій хмарі дощу привезла на Великдень.<br />
З нею зайчик приїхав на теплій щоці,<br />
І виглядує зайчик, поки йому видно.</p>

<div>




</div>

<p>Горобцям привезла по три пуди зерна,<br />
По два пуди зерна їх сусідам — синичкам.<br />
Снігурам по пуду, аби кожен з них знав.<br />
Як в снігах зимувать і як жить на позичках.</p>
<p>Прилетіла весна на рябому коні,<br />
Снігу сорок лопат привезла для годиться.<br />
І мені привезла все, що треба мені,<br />
Але що привезла, не скажу, — таємниця.</p>
<p><em>1964</em></p>

<div></div>