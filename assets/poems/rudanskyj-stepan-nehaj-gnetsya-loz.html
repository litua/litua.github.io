<strong>Руданський Степан – Нехай гнеться лоза…</strong>
<p>Нехай гнеться лоза,<br />
Куди вітер пігне, —<br />
Не печалить вона<br />
Ні тебе, ні мене.</p>
<p>Може, й тяжко її,<br />
Може, й спина болить,<br />
Але буря її<br />
З корінця не звалить;</p>
<p>На болоті росте,<br />
І слабая сама —<br />
Вона гнеться собі,<br />
Бо в ній сили нема;</p>
<p>Вона гнеться собі<br />
І так вік прожиє<br />
І без слави, в багні,<br />
Як трава, зогниє.</p>
<p>Як трава осока<br />
Зогниє у багні,<br />
І хіба лиш комар<br />
Заспіває по ній.</p>
<p>Нехай гнеться лоза,<br />
А ти, дубе, кріпись,<br />
Ти рости та рости,<br />
Не хились, не кривись;</p>
<p>Ти глибоко углиб<br />
Твердий корінь пусти,<br />
Гілля вгору розкинь,<br />
Ти рости та рости!</p>

<div>




</div>

<p>І до пекла дістань,<br />
І у пекло заглянь,<br />
І до хмари дістань,<br />
І на небо поглянь.</p>
<p>І весь світ обдивись,<br />
І усе розпізнай;<br />
І що доброго є,<br />
Ти у себе впивай.</p>
<p>І у силі, в добрі,<br />
Як скала, затвердій<br />
І, як сторож-силач,<br />
Над землею ти стій;</p>
<p>І пташки світові<br />
Защебечуть тобі,<br />
І співак одпічне,<br />
Заспіває тобі.</p>
<p>А як буря лиха<br />
Тебе з місця зіб’є<br />
Або хмара-гора<br />
Тебе громом уб’є —</p>
<p>Світ почує ту смерть,<br />
І повітря здрижить,<br />
І ліси загудуть,<br />
І земля задвижить;</p>
<p>І пташки пролетять,<br />
Спогадають тебе,<br />
І співак перейде,<br />
Не забуде тебе!</p>

<div></div>