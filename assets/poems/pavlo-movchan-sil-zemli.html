<strong>Павло Мовчан – Сіль землі </strong>
<p>Весело-зорна, світляна, осонна,<br />
то літеплом, то мукою огорне,<br />
джерельнострумна, впадисто-висока,<br />
земличенько, на роговиці ока<br />
ти порошиною невмітною лежиш<br />
така легка, кульбабна — хоч не диш…<br />
Навіть крізь дрібку заломився світ<br />
і видно те, що над тобою й під…<br />
Ось плоть моя суглинисто-земна<br />
вгрібається лопатками до дна,<br />
до кременя, до мовчазного лона, —<br />
чим глибший корінь, тим стрімкіша крона…<br />
А щедре небо покликом верховним<br />
видовжує і помисли, і звук,<br />
а очі шлях шукають для сполук,<br />
для зав’язі — небесного й земного…<br />
І чуєш поклик, хоч довкіл нікого…<br />
І чуєш погляд теплий на собі,<br />
і йдеш, як в промені — що ні ступнути вбік,<br />
ні зупинитись, ані озирнутись,<br />
бо з теплого він стане миттю лютим.<br />
І порошина збільшиться встократ,<br />
коли душа обернеться назад…<br />
Та озирнувся — осторонь ступив,<br />
бо слідкома йшли сонячні стовпи…<br />
Хотів був перестоять на узбоччі,<br />
та вітер солі кинув межі очі…<br />
Пекучим болем застелився світ,<br />
і став нестерпним порошини гніт,<br />
бо важчала і ширшала щомиті,<br />
та лопалися всі єднальні ниті,<br />
і розпікалась голосу струна:<br />
—О, як пече нестерпно сіль земна!</p>

<div>




</div>

<p>***</p>

<div></div>