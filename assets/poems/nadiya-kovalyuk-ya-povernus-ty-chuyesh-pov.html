<strong>Надія Ковалюк – Я повернусь…ти чуєш…повернусь!</strong>
<p>Я повернусь…ти чуєш…повернусь!<br />
Весняними квітучими садами.<br />
Коли дощами досхочу нап”юсь,<br />
Разом із перелітними птахами.</p>
<p>Зів”ють лелеки гнізда на дахах,<br />
І роси будуть марити світанком.<br />
Коли запахнуть яблуні в садах,<br />
Я повернусь…весняним тихим ранком…</p>
<p>І цвіркуни прокинуться в траві.<br />
У лісовому плетиві ожини<br />
Загубить сонце промені свої.<br />
Я повернусь…в погожу літню днину.</p>
<p>Плекати буде річка береги,<br />
І жито буде зморено зітхати.<br />
Я повернусь…щоб знову зацвісти<br />
Барвінком синьооким біля хати…</p>

<div>




</div>

<p>Зірвуться сторінки календаря<br />
І закружляють,як багряне листя.<br />
Я повернусь,коли горобина<br />
Одягне на гілки свої намиста.</p>
<p>І вечір знов на плечі упаде,<br />
В очікуванні з неба зорепадів.<br />
Я повернусь…щоб звабити тебе<br />
Принадами осінніх листопадів…</p>
<p>І місяць буде спати горілиць,<br />
І вітер буде бавитись ночами<br />
З верхів”ями засніжених ялиць.<br />
Я повернусь…зимовими стежками.</p>
<p>Коли завіє снігом всі мости,<br />
Від криги потерпатимуть озерця,<br />
Я повернусь…щоб більше не піти,<br />
Щоб залишитись у твоєму серці…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>

<div></div>