<strong>Павло Мовчан – “На весну вже пішло…” </strong>
<p>На весну вже пішло. Відлуння рідкувате,<br />
проріджуючи слух, дощем намоклу вату,<br />
верталося назад, так низько, ледве й чути,<br />
і слідкома за ним тяглася повстю сутінь…<br />
Зневажений, знечулений до всього,<br />
прийнявши в себе спис далекої дороги,<br />
ліс чорно височів, заслуханий у себе,<br />
пускаючи пташок в позеленіле небо.<br />
Співзвучний ти чи ні глухій гущавині,<br />
веселий чи сумний в передсвяткові дні?<br />
Це байдуже. Візьми зніми з душі замки,<br />
і зерен зачерпни у спраглі дві руки,<br />
і кожен кірх землі сівбою позначи,<br />
щоб кожен новий крок був щасний на почин;<br />
де не ступнеш — живло,<br />
щоб тісно всім було<br />
за батьківським столом…<br />
Ось коровай на всіх,<br />
широкий гнеться стіл,<br />
лунає з лісу сміх —<br />
йдуть гості звідусіль.</p>

<div>




</div>

<p>***</p>

<div></div>