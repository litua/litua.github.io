<strong>Дмитро Загул – Дівоча туга</strong>
<p>Голосом горлиці<br />
серце туркоче –<br />
тремтить, як оголена<br />
гілка в гаю…<br />
О моє бідне,<br />
стурбоване серце,<br />
як зустрічаєш ти<br />
весну свою?</p>
<p>Біле, пругке<br />
моє тіло дівоче –<br />
блискуче, мов перший сніг,<br />
зворухнулося,<br />
затріпотіло,<br />
як перший листок молодий…<br />
Затремтіли тонкі волоконця<br />
щонайтонших нервів моїх.</p>
<p>Од променів сонця<br />
розтанув мій сніг,<br />
і тоскно, і млосно,<br />
і тужно мені…<br />
Скажи ж мені, весно,<br />
чим напоїла ти,<br />
чим отруїла ти<br />
нерви мої?</p>
<p>Весно! Ти – жінка –<br />
хитра, як ми.<br />
Ти чарівниця землі.<br />
Ти знаєш-розгадуєш<br />
мрії дівочі,<br />
ти одкриваєш<br />
серця молоді…<br />
Зраджуєш всі таємниці мої.</p>
<p>Ми чуємо, знаємо<br />
владу твою.<br />
Весело грають потоки,<br />
стелиться ряст у гаю,<br />
уверх підіймаються соки –<br />
і всі ми спросоння,<br />
мов п’яні, блукаємо –<br />
і я не твереза<br />
з постелі встаю…</p>
<p>Горять мої щоки,<br />
хвилюється грудь…<br />
До кого зітхають,<br />
кого вони ждуть?<br />
Непевна ти, весно,<br />
заплутана, весно, –<br />
темна-таємна<br />
твоя каламуть!</p>
<p>Сполохано слухаю я,<br />
підвівши здивовані очі,<br />
як б’ється півсонна земля<br />
в обіймах гарячої ночі.</p>

<div>




</div>

<p>І всі ми дівчата в цей час<br />
неспокій тамуємо в грудях…<br />
О весно! Це ти серед нас<br />
шумиш і в деревах, і в людях.</p>
<p>Я змучена, стомлена –<br />
ночі не сплю,<br />
мов непритомна,<br />
з постелі встаю –<br />
чогось моя воля надломлена.<br />
Я не встою… я не встою…<br />
Прийде буряний вихор,<br />
закрутить душу мою.</p>
<p>Туга наповнила<br />
трави та квіти,<br />
соком червоним<br />
забарвила кров, –<br />
а все, що прекрасне,<br />
що любе на світі, –<br />
то все через тугу,<br />
весну і любов.</p>
<p>Як радісно в серці<br />
відчути весну,<br />
почути замріяний голос,<br />
що кличе кудись!<br />
Кохати, зітхати до когось<br />
і вабити в маревах сну<br />
злеліяний образ,<br />
що мусить явитись колись.<br />
Приходь!<br />
Для тебе розвилась<br />
дівоча краса!<br />
Приходь!<br />
Прозплелася пахуча коса.<br />
Приходь!<br />
До грудей прихились головою!<br />
Я тужу за тобою…<br />
Приходь!</p>
<p>Щодня – все ближче старість,<br />
Щодня – все ближче осінь…<br />
Приходь! Я довго жду.<br />
Доки журчать потоки,<br />
доки палають щоки, –<br />
приходь! Я жду, я жду!<br />
Щодня ми старієм і в’янем –<br />
приходь, доки серце в цвіту!</p>
<p>Голосом горлиці<br />
серце туркоче,<br />
тремчу, як оголена<br />
гілка в гаю…<br />
О розхвильоване<br />
серце дівоче!<br />
Хто заколише<br />
тугу твою?</p>

<div></div>