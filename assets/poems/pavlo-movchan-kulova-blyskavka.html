<strong>Павло Мовчан – Кульова блискавка </strong>
<p>Німий сурмач на постаменті<br />
відпровіщав нову добу,<br />
отвердли звивини цементні,<br />
і він мелодію забув.</p>
<p>Хоч притискав до губ щосили<br />
свою облуплену сурму,<br />
та тільки бульбашки із мила<br />
злітали від натужних мук…</p>
<p>Бо щоки вже були пробиті,<br />
з грудей був випущений дух —<br />
посткультівський забутий витвір<br />
поставу мав твердим-тверду.</p>
<p>Та несподівано без грому<br />
і зроджена ніби сама,<br />
мов скручений клубочком промінь,<br />
якого видула сурма,</p>

<div>




</div>

<p>яскравим спалахом пречистим<br />
заяскравіла серед дня:<br />
свідомість вибухла на частки,<br />
мов розгулялась чортівня.</p>
<p>Сурмач дивився в простір сліпо,<br />
як розпадався білий світ,<br />
в ногах хвостом відбитим тіпавсь<br />
обірваний електродріт.</p>
<p>Чийсь голос розривавсь на звуки —<br />
кружляли мильні пухирці;<br />
тріщали світові сполуки,<br />
і торочилися кінці…</p>
<p>І розпадались форми слова,<br />
сурмач на частки розпадавсь…<br />
Та виліплять його ізнову,<br />
бо залишивсь міцний каркас.</p>
<p>***</p>

<div></div>