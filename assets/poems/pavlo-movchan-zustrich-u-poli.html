<strong>Павло Мовчан – Зустріч у полі</strong>
<p><em>(З циклу «Відлуння війни»)</em></p>
<p><em>О. Каркищенку</em></p>

<div>




</div>

<p>Стоїть вінценосна суха бугила,<br />
зберігши минуле величчя.<br />
І тінь часовказна на весну текла —<br />
прозора, студена, кринична…<br />
— Нічого,— втішаю себе не своїм,<br />
а віком чужим, незалежним,<br />
і словом колишнім гукаю: «Ходім!» —<br />
спускаючись з білої вежі…<br />
У тілі ось цьому не вперше вже я,—<br />
але ж і п’янка погостівка!<br />
За мною іде непомітний реп’ях<br />
туди, куди ріжеться стрілка:<br />
на схід, на осоння, на проріст, тепло,—<br />
на хміль перевтілення — в кого?<br />
Позаду ж стоїть вінценосне стебло,<br />
показує тінню дорогу.<br />
Іти — це зрікатись і пам’яті, й слів,<br />
про час забувать і про горе…<br />
Як глечик порожній на лаві чорнів,<br />
як в горло вростав коренастий цикорій.<br />
Як ніжно п’янила ламка бугила,<br />
як зрізана дудка співала,<br />
як хліба просила сестричка мала,<br />
і пісня її не втішала…<br />
Забути? Слухняно за тінню іти?<br />
І зором висвітлювать спокій?<br />
Рвонутись і бігти навпрост без мети?<br />
Але наповіщо й допоки?!</p>
<p>***</p>

<div></div>