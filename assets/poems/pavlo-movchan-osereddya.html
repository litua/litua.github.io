<strong>Павло Мовчан – Осереддя </strong>
<p>Ні мислю пройняти, ні словом отямить<br />
байдужості дня, що крізь тебе тече.<br />
Весь світ у тобі зав’язався шляхами,<br />
і ти — його центр! Його вісь і плече.<br />
Це ти — перспектива його безкінечна,<br />
усі покладання, надії в тобі.<br />
В безмежжя розходяться зору кілечка,<br />
і світ переймає твій зойкіт і біль.<br />
Події поплюскли, спресовино дати,<br />
і відстань незмінна між «я» й поміж «ти»,<br />
хоч думка марнотна обчислює втрати,<br />
та ти за набутки усі заплатив.<br />
І, змалений підсумком, власним законом,<br />
ти пахолком став невтоленних жадань.<br />
І спіднім потоком, і плином верховним<br />
обкатаний ти, наче камінь, поглянь.<br />
Зійшлися в тобі всі часи, всі народи:<br />
товчуться тварини і птиці кричать,<br />
щоб ти зодностайнив усе і узгодив,<br />
поклавши на все свого слова печать.<br />
Чи ласки в тобі не стача, чи любові,<br />
аби усе суще зігріть, прихилить?<br />
Чому поверхове твоє кожне слово?<br />
Мов крапля, торкнувшися шибки, збіжить…<br />
Та в слух западає воно, наче в рани,<br />
і сіллю пече, і серце ятрить…</p>

<div>




</div>

<p>***</p>

<div></div>