<strong>Микола Вінграновський – Сон</strong>
<p>Вночі, під ранок, у гнізді<br />
У комишах при мамі<br />
Проснулось каченя собі<br />
І глянуло в тумані</p>
<p>На срібне мамине перо,<br />
На срібне небо повне…<br />
Перевернулось на крило<br />
І знов заснуло сонне.</p>

<div>




</div>

<p>І снився каченяті сон,<br />
Солодкий сон при мамі:<br />
Цвіте куга, цвіте пасльон<br />
При березі в тумані.</p>
<p>Цвіте при хмарі хмареня,<br />
І зірка недалечке…<br />
І чуло сонне каченя:<br />
Цвіте його крилечко.</p>
<p>Цвіте на небо, на політ,<br />
На голубі тумани,<br />
На синій цвіт. на синій світ<br />
В гніздечку біля мами…</p>
<p><em>1967</em></p>

<div></div>