<strong>Анна Ахматова – В сороковому році </strong>
<h3><em><strong>в перекладі Марти Тарнавської</strong></em></h3>
<p>Анна Ахматова<br />
<em>В сороковом году</em></p>
<p><strong>1. “Тоді, як ховають епоху…”</strong></p>
<p><em>Когда погребают эпоху…</em></p>
<p>Тоді, як ховають епоху,<br />
Надгробний псалом не звучить.<br />
Кропива з чортополохом<br />
Нехай же її прикрасить.<br />
Погребники лиш, мов на лихо,<br />
Лінуються. Діло не жде!<br />
І тихо, так, Господи, тихо,<br />
Що чути, як час іде.</p>
<p>А згодом вона випливає,<br />
Мов труп на весняній воді, —<br />
Та матері син не пізнає,<br />
Відвернеться внук тоді.<br />
Схиляються голови низько,<br />
Мов маятник, місяць зрина.</p>

<div>




</div>

<p>На мертвих бульварах паризьких<br />
Така от тепер тишина.</p>
<p>***</p>
<p><strong>2. Лондонцям</strong></p>
<p><em>Лондонцам</em><br />
<em> (Двадцать четвертую драму Шекспира…)</em></p>
<p>Двадцять четверту ось драму Шекспіра<br />
Пише часу байдужа рука.<br />
Всі ми учасники грізного пиру<br />
Гамлета радше читали б, чи Ліра<br />
Там, де пливе олив’яна ріка;<br />
Радше сьогодні голубку Джульєту<br />
З піснею смутку вели б до могил,<br />
Радше слідили б крізь вікна Макбета,<br />
Мліли б із тим, хто за гроші убив —<br />
Тільки не цю, не цю двадцять четверту —<br />
Цю прочитати не маємо сил!</p>
<p>***</p>

<div></div>