<strong>Юрій Федькович – Пречиста Діво, радуйся, Маріє!</strong>
<p>У синє море сонце ясне тоне,<br />
І своє світло, ніби кров, червоне,<br />
По всій країні доокола сіє;<br />
А там зозульку в гаю десь чувати,<br />
А там дзвіночок став селом кувати,<br />
Там в борі вітер листям шелевіє:<br />
Пречиста діво, радуйся, Маріє…</p>
<p>Пречиста діво, радуйся, Маріє!<br />
Он молод жовняр ліг си на мураві,<br />
Личко студене, шати му кроваві, —<br />
Розстрілен нині; бо самий не вміє…<br />
Камраття1 яму темну му вкопали<br />
І на спочинок бідного в ню склали;<br />
Уже не скаже, як дзвінок запіє:<br />
“Пречиста діво, радуйся, Маріє…”</p>

<div>




</div>

<p>Пречиста діво, радуйся, Маріє!<br />
Під плотом сіла удовиця-мати,<br />
До себе тулить бідне сиротяти<br />
І плаче ревне, серденько їй мліє, —<br />
Ба вже не плаче, вже і не голосить,<br />
Склонила голов — більше не підносить;<br />
Зірниці плачуть, а дзвінок німіє…<br />
Пречиста діво, радуйся, Маріє.</p>
<p>Пречиста діво, радуйся, Маріє!<br />
Там онде блудить сплакана дитина<br />
Без тата, мами, бідна сиротина,<br />
Нічо не їло, душечка му мліє, —<br />
І хоче в хату бідня навернути,<br />
Господар псами тровить єго, чути:<br />
Верескло, впало, кров ся з ніжки ліє…<br />
Пречиста діво, радуйся, Маріє.</p>
<p>Пречиста діво, радуйся, Маріє,<br />
Бо я не можу… Вшак2 я маю душу,<br />
І чути мушу, і дивити мушу,<br />
Що тут на світі, ах, тутки ся діє;<br />
Да як до гробу зложать моє тіло,<br />
Де темно, тісно, студено, зотліло,<br />
Де нич3 не плаче, де усе німіє,—<br />
Пречиста діво, радуйся, Маріє!</p>
<p><em>1861</em></p>

<div></div>