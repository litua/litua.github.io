<strong>Павло Мовчан – Рафаель. Мадонна Конестабіле </strong>
<p><em>(З циклу «Музейні експонати»)</em></p>
<p><em>Художнику Володимиру Пасивенку</em></p>

<div>




</div>

<p>В мушлі лона твого зав’язалась перлина,<br />
ой не зрань її світлом, що гостро тече,<br />
і, губами стискаючи світлу жарину,<br />
легше дихай, бо сизь у нутро затече.<br />
— Аве, жінко гріха! Споневажена небом,<br />
Ти освячена тільки життям у житті.<br />
Через лійки очей, що обернені в себе,<br />
соломини летять золотим золоті.<br />
— Аве, жінко гріха! Заплелась у колиску<br />
виноградна лоза, колихальна струна.<br />
Шлях волхви почали, бо іти їм неблизько, —<br />
вже у небі наключилась зірка дрібна…<br />
Шиє прошву ручай по подолі сорочки,<br />
голка болю пливе — порина в полотні…<br />
— О мій сину святий, колихайсь в колосочку,<br />
бо попереду ждуть тебе муки сумні.<br />
Вже розверзлась гора черепаша, висока,<br />
її хрест поснував коренищем густим…<br />
—О перлино, розмийсь у мені кровотоком —<br />
гострий промінь націлений ген з висоти.<br />
Через степ вже ідуть пастухи благовісні,<br />
щоб воздати дари і коліна схилить…<br />
— О кровинко моя, тобі в жилах вже тісно,<br />
я б воліла тебе у сльозі розчинить…<br />
Проте стукіт вже чути — скригочуть ворота,<br />
заступають у двір рахувальники душ…<br />
— Ти чому не спороджуєш сина, ніщото?<br />
Треба кесарю воїв! — кричать обіуш.<br />
І пішли… Але крик ще відлунював довго<br />
в тонкогорлих корчагах і бивсь об поріг…<br />
А за ними тяглась височезна дорога,<br />
що раптово в’язалась вузлом угорі.<br />
— Аве, жінко сумна! Бо ти знаєш всі строки.<br />
Ти всім долі кладеш, визначаєш талан.<br />
З твого лона зросли і кати, і пророки,<br />
як росте із землі і пшениця, й бур’ян…<br />
Все ти знаєш про нас ще до наших народин:<br />
кого скіпетр чека, а кого розіпнуть…<br />
Йдуть волхви-пастухи з півдня, півночі, сходу<br />
і іржаві цвяхи на дарунок несуть.</p>
<p>***</p>

<div></div>