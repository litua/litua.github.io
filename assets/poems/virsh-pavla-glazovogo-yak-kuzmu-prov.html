<strong>Павло Глазовий – Як Кузьму провчила жінка його мила</strong>
<p>Повернувсь Кузьма з роботи, освіжився в ванні,<br />
Одягнув нову піжаму та й ліг на дивані.<br />
Лежить собі, проглядає журнали й газети.<br />
А дружина варить, смажить, готує котлети.<br />
Пообідав Кузьма смачно, запалив “Казбека”.<br />
— Ну чого ти, — пита жінку, — така недалека?<br />
Тільки в тебе і балачки про бощі й олію,<br />
І ні слова про театри, про драматургію.<br />
А є жінки! Збоку глянеш — ходить, як Аїда.<br />
Драматургів усіх знає аж до Евріпіда.<br />
Так і сипле: Тіто Гобі, Карузо, Фелліні,<br />
Есамбаєв, Магомаєв, Кобзон, Паганіні…<br />
А ти яка? Ти ж не тямиш в цьому ні бельмеса.<br />
Ти ж не можеш відрізнити Брамса від Бернеса.<br />
Давно тебе не бачив я в хорошому платті.<br />
Тиняєшся у тапочках, в дешевім халаті.<br />
Ти забула, що є в світі жіночі принади —<br />
Перманенти, манікюри, духи та помади.<br />
Я хотів би бути мужем культурної дами,<br />
А ти чавиш помідори, бряжчиш друшляками,<br />
Що побачиш — вишні, сливи, — пхаєш у консерви…<br />
Я не можу, розумієш? Здають уже нерви.</p>

<div>




</div>

<p>Через добу повернувся наш Кузьма додому.<br />
Зустрічає його жінка в платті голубому.<br />
Очі чорним підведені, на губах помада.<br />
Закрутило Кузьмі в носі від духів “Еллада”.<br />
Плаття модне, вузесеньке, облягає форми,<br />
Ще й коліна не прикриті — такі тепер норми!<br />
Посадила Кузьму в крісло, сіла проти нього.<br />
Як французька кінозірка, виставила ноги.<br />
У Кузьми від здивування потилися змокла.<br />
А дружина запитує: — Ти читав Софокла?<br />
Тобі, може, до вподоби п’єси Евріпіда? —<br />
Сопе Кузьма: — Відчепися! Подавай обідать.<br />
Нащо мені Евріпіди? Нащо їхні п’єси?<br />
— А ти ж казав, що у мене дрібні інтереси,<br />
Що немає шику-блиску, манери негарні.<br />
Я сьогодні простирчала півдня в перукарні.<br />
Перукав просив, між іншим, щоб прийшла я знову.<br />
Запевняв, що я похожа на Любов Орлову.<br />
Не було у мене часу возиться з обідом,<br />
Так я тобі й замінила обід Евріпідом.</p>

<div></div>