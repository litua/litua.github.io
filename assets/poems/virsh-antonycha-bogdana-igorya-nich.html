<strong>Антонич Богдан-Ігор – Ніч</strong>
<p>Не хочу більш писати віршів, складати ямби та трохеї.<br />
Чи вирізьблені з слів мосяжі потрібні ще кому сонети<br />
тепер, коли шпилі найвищі й найкращі падають ідеї,<br />
як правду не мудрці й поети диктують нам. а лиш багнети.</p>

<div>




</div>

<p>Однак буває ніч погідна, як місяць срібло ллє на сад<br />
і тишею тебе впиває, пахучим, пінявим вином.<br />
У кого, молодий, у кого тоді шукатимеш порад<br />
заслуханий в дерев говірку, які шепочуть тихим сном.</p>
<p>А ніч, мов мати, над тобою долоню на чоло кладе.<br />
Тоді, щасливий, навіть кривди забудеш і простиш найгірші,<br />
тоді думки квітками пахнуть і чуєш серце молоде,<br />
тоді слова найзвичайніші складаються самі у вірші.</p>

<div></div>