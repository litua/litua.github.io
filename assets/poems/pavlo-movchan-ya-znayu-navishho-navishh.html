<strong>Павло Мовчан – “Я знаю, навіщо… навіщо нам зими судились…” </strong>
<p>Я знаю, навіщо… навіщо нам зими судились,<br />
аби до зникання поволі усе призвичаїть:<br />
стоїть серед снігу будяк почорнілий,<br />
на ньому вітри вже давно відзвучали.</p>
<p>Зимовий малюнок, золочений ніжно,<br />
хотів оживити веселий снігур<br />
і легко проходив крізь погляд навстіжний,<br />
лишаючи присмак солодких зажур.</p>

<div>




</div>

<p>І пам’ять гукаєш, аби відновити<br />
в словах чи у барвах весняний пейзаж,<br />
та все перемолоте, все пережите,<br />
у обрійних рамках холоне вітраж.</p>
<p>В снігах сповивальних поволі все тоне,<br />
наповнює очі безмежність ясна,<br />
і небо зникає, лунає мажорно<br />
над світом побіленим срібна струна.</p>
<p>***</p>

<div></div>