<strong>Герасим’юк Василь – Мов китиця плодів зелених на…</strong>
<p>Мов китиця плодів зелених на<br />
гіллі, тремтіли ми на древі ночі.<br />
Не джерело внизу, а вишина<br />
з-між верхніх віт лякала наші очі.</p>
<p>Прийшов брунатний звір</p>
<p>і воду пив,</p>

<div>




</div>

<p>о стовбур терся спиною крутою.<br />
Й листок поворухнутися не смів –<br />
лиш ми зірвались: падали з тобою.</p>
<p>Таке буває у страшному сні.<br />
Такого уві сні не може бути.<br />
Ми</p>
<p>гострі ікла й ратиці страшні</p>
<p>замалювали кров’ю, щоб забути.</p>

<div></div>