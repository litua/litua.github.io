<strong>Микола Вінграновський – ОдійдЕ, і вишневі сади одійдУть…</strong>
<p>Одійде, і вишневі сади одійдуть,<br />
Одійде, і моя біля тебе пора одійде,<br />
Не одійде, не знаю, але не одійде,<br />
Оте люблене раз на плечі, на щоці, на устах.</p>
<p>Одійде, і вишневі сніги одійдуть,<br />
Одійде, і твоя біля мене пора одійде,<br />
Не одійде любов — серце в серце влетіло! —</p>
<p>вона не одійде,</p>
<p>Аж як вив’ялить час</p>
<p>і плече, і щоку, і уста.</p>

<div>




</div>

<p>Одійде, і вишневі літа одійдуть,<br />
Одійде і пора — і моя, і твоя одійде,<br />
Не одійде ріка, що веде нашу пам’ять,</p>
<p>вона не одійде —</p>
<p>Білий цвіт поколінь</p>
<p>на плечі, на щоці, на устах…</p>
<p>Не одійдуть сади, і сніги, і літа, і бринінь</p>
<p>не одійдуть.</p>
<p>Все впада у ріку, а ріка у мій голос впада.<br />
Не одійде мій голос, голос мій не відлюбиться</p>
<p>і не одійде</p>
<p>На зорі і в зорі</p>
<p>на плечі,</p>
<p>на щоці,</p>
<p>на устах.</p>
<p><em>1980</em></p>

<div></div>