<strong>Дмитро Павличко – “Пахне хлібом трава…” </strong>
<p>Пахне хлібом трава,<br />
Що купала мене з дитяти,<br />
Пахнуть хлібом слова,<br />
Що мене їх навчила мати.</p>
<p>Пахне хлібом терпка<br />
Пісня батькової стодоли,<br />
Пахне хлібом рука,<br />
Що водила мене до школи.</p>

<div>




</div>

<p>Пахнуть хлібом гаї,<br />
Де кохалися ми до згуби,<br />
Пахнуть хлібом твої<br />
Груди, очі, долоні, губи.</p>
<p>Пахне хлібом маля,<br />
Що любов його народила.<br />
Пахне хлібом земля,<br />
Що дала мені сонце й крила.</p>
<p>***</p>

<div></div>