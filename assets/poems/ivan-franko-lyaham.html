<strong>Іван Франко – Ляхам</strong>
<p><a href="http://onlyart.org.ua/?page_id=4127">І ми браталися з ляхами.</a><br />
Т.Шевченко</p>

<div>




</div>

<p>І що ж, що ми з вами братались?<br />
Все-таки ми в дурнях остались.<br />
Було колись волі доволі<br />
Для нас і для вас на Вкраїні.<br />
І хліба доволі на полі.<br />
Лиш жити б та бути донині.<br />
Та біс підкусив вас «брататись»,<br />
Братерство ж навпак повернути:<br />
Над братом панами остатись,<br />
В ярмо його шию пригнути.<br />
І що ти братерства ціною<br />
Загарбав у нас те, що наше, —<br />
Сусіди обох нас з тобою<br />
І тиснуть, і друть, брате-ляше.<br />
Та мало для тебе науки!<br />
Як власті лиш крихту у руки<br />
Дістав ти з німецької ласки,<br />
Як крихта нам впалась свободи, —<br />
Для нас тобі жаль тої частки,<br />
Нас тиснеш і кличеш —до згоди!<br />
«Братаймось!» — кричиш, і над нами<br />
Знов панство нове закладаєш,<br />
Немов під братерства словами<br />
Братерського серця не маєш.<br />
Братаймося, ляше, та щиро,<br />
Громадою, ділом і миром,<br />
Братаймось, як з рівними рівні,<br />
А не як пани і піддані!<br />
Користі хай в’яжуть нас спільні,<br />
А не пересуди погані.<br />
І кожний на свойому полі<br />
Для себе і жиймо й працюймо<br />
Для власного щастя і долі!<br />
Рятуймось в біді, та тямуймо<br />
Докладно слова ті хороші:<br />
«Брат братом, а бриндзя за гроші».</p>
<p>12 падолиста 1882</p>

<div></div>