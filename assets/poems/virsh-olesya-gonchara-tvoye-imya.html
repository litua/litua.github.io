<strong>Олесь Гончар – Твоє ім’я</strong>
<p>Іноземка! Слово це дике<br />
Не по нутру мені.<br />
Дам тобі ймення — інше, велике,<br />
Мною відшукане в чорній війні.</p>
<p>Будеш із ним ти прийнята всюди,<br />
Як рівня і як сестра.<br />
Над Тисою, і над Прутом,<br />
На берегах Дніпра.</p>
<p>Хто нас і чим розгородить,<br />
Ким заборонена ти?<br />
Суд? Окрім суду природи,<br />
Я всі зневажаю суди.</p>
<p>Кордони? Які нам кордони?<br />
Їх я не бачу ніде!<br />
Все це лише забобони<br />
Для темних, безсилих людей.</p>
<p>Бачив не раз ті стовпи смугасті,<br />
Чув: з них сміялись бійці.<br />
Тесляр Їх ставив! Як тин при хаті,<br />
Як загороду вівці.</p>
<p>Зметено мною старе павутиння,<br />
Я чистоти забажав.<br />
Для сонячного проміння<br />
Кордонів нема, немає держав.</p>
<p>І хоч би ти була марсіянка,<br />
Я б тебе й там знайшов.<br />
І ти, вікова полонянка,<br />
Оцінила б мою любов.</p>

<div>




</div>

<p>Не плач, що саму покину<br />
Тебе серед цих світлиць.<br />
Лякає тебе павутина<br />
Різних кордонів-границь.</p>
<p>Бачили ми їх немало,<br />
Гадючих рябих стовпів,<br />
На них матюки писали<br />
І все, що боєць умів —</p>
<p>Зникають давні границі,<br />
Немає для мене меж.<br />
Ламаю вузькі бійниці<br />
Старих, як повір’я, веж.</p>
<p>Руку дай же, кохана,<br />
Білу руку твою.<br />
Я, ніби квітку незнану,<br />
Всю землю тобі даю.</p>
<p>Бо, йдучи від бою до бою,<br />
Я відчував, як росту,<br />
Здолав я ворожу зброю,<br />
Здолав і свою сліпоту.</p>
<p>Мудрості криця навчила,<br />
Всі забобони змела.<br />
Пекла бурхливе горнило —<br />
То школа для нас була.</p>
<p>Дай же руку, кохана.<br />
Білу руку твою.<br />
Я, ніби квітку незнану,<br />
Всю землю тобі віддаю.</p>
<p><em>1945</em></p>

<div></div>