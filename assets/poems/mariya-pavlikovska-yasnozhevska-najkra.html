<strong>Марія Павліковска-Ясножевска – Найкращий сон</strong>
<h3><em><strong>в перекладі Марти Тарнавської</strong></em></h3>
<p>Maria Pawlikowska-Jasnorzewska<br />
<em>Najpi?kniejszy sen</em><br />
<em> (Wczoraj ?ni? mi si? zn?w, dla odmiany…)</em></p>
<p>Вчора знову приснився неждано</p>
<p>мій улюблений сон — незрівнянний! —<br />
що пливу — не в воді, а в повітрі.</p>
<p>Люди в сні про це зовсім не знають,<br />
бо закон притягання вивчають —<br />
знань і поступу горді арбітри.</p>
<p>Сидимо, попиваємо каву,<br />
і розмова у нас нецікава,<br />
про панюсю якусь там сердиту…</p>
<p>Враз, розбивши таріль без спонуки,<br />
скачу з крісла, здіймаючи руки,<br />
і вікном вилітаю відкритим.</p>
<p>Небо грає туркусом, алмазом —<br />
знизу вигуки чую щоразу,<br />
що несе мене чорт понад дахом!</p>
<p>Вже майдан весь юрбою покрило:<br />
свічки світять і палять кадило —<br />
бачу лиця, поблідлі від жаху.</p>
<p>Відпливаю далеко-далеко,<br />
струмінь вітру відштовхую легко,<br />
і сміюся з дурної парафії —</p>

<div>




</div>

<p>Гордість серце тверде моє гріє,<br />
що ніхто з них цих штук не уміє —<br />
всі стоять лиш, як на фотографії.</p>
<p>На верхів’ях дерев спочиваю,<br />
ніби ангел, у хмарах літаю…<br />
Поліцаї щось знизу голосять.</p>
<p>Найновішим я плаваю стилем,<br />
грудьми дихаю, повними сили,<br />
ластівки відгортаю з волосся.</p>
<p>Потім я здоганяю пілота,<br />
що у нього до штук є охота,<br />
що літає комітьголовою.</p>
<p>Зачіпаю літак, мов сирена,<br />
і ось чую вже сильні рамена<br />
— це пілот мене тягне з собою.</p>
<p>Не цілуй, не цілуй так, пілоте,<br />
обійнявши в скаженому льоті,<br />
щоб зашвидко не впасти на землю.</p>
<p>В тебе темне, солодке обличчя,<br />
аскетичне, мов з середньовіччя,<br />
під крилом твоїм щастя надземне.</p>
<p>Уночі, повернувшися пішки,<br />
мов нічого — присяду я нишком<br />
біля лaмпи, в затишші домашнім…</p>
<p>Всі сидять, урочисті страшенно,<br />
не говорять ні слова до мене,<br />
споглядають значуще, із кашлем.</p>
<p>***</p>

<div></div>