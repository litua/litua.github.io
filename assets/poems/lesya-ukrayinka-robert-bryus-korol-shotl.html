<strong>Леся Українка – Роберт Брюс, король шотландський</strong>
<p><em>(Посвята дядькові M. Драгоманову)</em></p>
<p><strong>Заспів</strong><br />
Спогадаймо давнюю давнину,<br />
Спогадаймо повість незабутню<br />
Про далеку вільную країну,<br />
Про стару Шотландію славутню.</p>
<p>Давня повість! і на байку схожа, –<br />
Є в ній певні справи, єсть і мрії,<br />
Але ж правда, наче зірка гожа,<br />
Сипле скрізь проміння золотії.</p>
<p>Правда нам світитиме крізь хмари,<br />
Ми ж далеко думкою полинем,<br />
Ми поглянем на військові чвари,<br />
В давній славі спогадом поринем.</p>
<p>1<br />
Вже буде літ п’ятсот тому, –<br />
На край шотландський вільний<br />
Війною йшов король Едвард,<br />
Англійський владар сильний.</p>
<p>Зібрав він лицарів своїх,<br />
Все горде, пишне панство,<br />
Щоб то шотландський вільний люд<br />
Забрати у підданство.</p>
<p>По всій Шотландії йде гук<br />
Луною голосною:<br />
«До зброї, браття! ось іде<br />
Король Едвард війною!</p>
<p>Гей, миле браття! чи у нас<br />
Ясної зброї мало?<br />
Хіба в шотландській стороні<br />
Вже лицарів не стало?»</p>
<p>Лицарство йде, земля гуде;<br />
Зійшлись ворожі лави…<br />
Багато буде сього дня<br />
Кривавої забави.</p>
<p>Блищать списи, бряжчать мечі<br />
І шоломи яснії,<br />
Гукають люто вояки,<br />
Ржуть коні воронії.</p>
<p>Воюють день, воюють два,<br />
На третій день – ой горе!<br />
Шотландці крикнули: «Біда!<br />
Король Едвард нас боре!»</p>
<p>Англійське військо б’є-січе,<br />
Англійська зброя сяє;<br />
Шотландська зброя опада,<br />
Лицарство знемагає.</p>
<p>Аж тут король Едвард спинивсь,<br />
І сурма забриніла,<br />
Знялась над військом корогва,<br />
Та не барвиста – біла.</p>
<p>Всі стали тихо, всяк свій спис<br />
Додолу похиляє,<br />
Гука герольд: «Король Едвард<br />
Шотландців призволяє</p>
<p>Лихую зваду залишить,<br />
Спокій вернути краю,<br />
Прийти до згоди без війни<br />
По братньому звичаю.</p>
<p>Так каже наш король: хто з вас<br />
Погодиться зо мною,<br />
Той і маєтками, й людьми<br />
Владітиме в спокою.</p>
<p>Люд простий має нам платить<br />
Податки й десятини, –<br />
А лицар буде вільний пан<br />
Своєї батьківщини.</p>
<p>Всяк лицар має з королем<br />
Ходити у походи,<br />
За те він матиме собі<br />
І ласку, й надгороди».</p>
<p>Всяк лицар має з королем<br />
Ходити у походи,<br />
За те він матиме собі<br />
І ласку, й надгороди.</p>
<p>Люд простий має нам платить<br />
Податки й десятини, –<br />
А лицар буде вільний пан<br />
Своєї батьківщини».</p>
<p>Шотландське військо загуло,<br />
Мов хвилі на роздоллі,<br />
Лицарство зброю всю свою<br />
Поклало миттю долі.</p>
<p>Додолу впали корогви,<br />
Весь гурт шотландський панський<br />
Враз крикнув: «Згода! хай живе<br />
Едвард, король шотландський!»</p>
<p>Шотландське лицарство здалось,<br />
Але один зостався<br />
При зброї лицар молодий –<br />
Робертом Брюсом звався.</p>
<p>Едварду глянув він в лице,<br />
Мов кинув блискавицю,<br />
Здійняв і кинув ворогам<br />
Залізну рукавицю.</p>
<p>Потім остроги дав коню,<br />
Кінь вороненький звився,<br />
Помчав у гори, мов стріла,<br />
В міжгір’ї темнім скрився.</p>
<p>2<br />
Поїхав Роберт по шотландській землі<br />
Здіймати народне повстання,<br />
Гонців розіслав він по всій стороні<br />
Скликати селян на зібрання.</p>
<p>Коли на широкій долині між гір<br />
Зібралась великая рада,<br />
Роберт тоді вийшов до люду й сказав:<br />
«Шотландці! вчинилася зрада!</p>
<p>Нема в нас лицарства, нема в нас панів –<br />
Вони вже англійські піддані;<br />
Та є ще в країні шотландський народ,<br />
Не звик він носити кайдани!</p>
<p>Повстаньмо ж тепера усі як один,<br />
За діло братерськеє спільне!<br />
Розкуймо на зброю плуги! Що орать,<br />
Коли наше поле не вільне?»</p>
<p>Тут всі зашуміли, мов хвилі морські:<br />
«Ходімо, здобудемо волі<br />
Або наші голови вільні, буйні<br />
Складемо на нашому полі!»</p>
<p>І там, на широкій долині між гір,<br />
Селяни всі табором стали,<br />
Палили багаття вони цілу ніч.<br />
Все ясную зброю кували.</p>
<p>На ранок узброєне військо було;<br />
Кому ж не дісталося зброї,<br />
Тому не забракло сокири, коси<br />
Та в грудях одваги міцної.</p>
<p>Те військо не мало ясних корогов,<br />
Ні панцирів срібних коштовних,<br />
На простих селянських щитах не було<br />
Девізів гучних красномовних.</p>
<p>У цілого війська девіз був один:<br />
«За волю, за рідну країну!»<br />
Хоч слів тих ніхто на щиті не носив,<br />
Та в серці носив до загину.</p>
<p>І так вони вийшли напроти панів,<br />
Роберт їх провадив до бою;<br />
Ні одного лицаря, окрім його,<br />
Не мали шотландці з собою.</p>
<p>Шотландське лицарство усе перейшло<br />
Служити в англійському війську,<br />
Пішло боронити мечем і щитом<br />
Корону і владу англійську.</p>
<p>В нещасну годину шотландський народ<br />
Кував свою ясную зброю;<br />
У першому бою розбиті були,<br />
Багато лягло головою.</p>
<p>Удруге зійшлися – недоле тяжка!<br />
Знов військо шотландське розбите.<br />
Ударили втретє – знов поле кругом<br />
Все трупом шотландським укрите.</p>
<p>Міцна була сила потужних панів<br />
І ватаги мудрі знайшлися,<br />
Ні в гори завести, ні в нетрі загнать<br />
Обачні пани не далися.</p>
<p>Широкі долини, розлогі лани<br />
Шість раз були кров’ю политі,<br />
Шість раз пролунав по Шотландії крик:<br />
«Шотландці, шотландці розбиті!»</p>
<p>Мов листя осіннє, вкривають поля<br />
Шотландські селяни бездольні,<br />
А ті, що зостались собі на печаль,<br />
Були вже до бою нездольні.</p>
<p>Ні зброї вони, ні своїх корогов<br />
Едварду до ніг не зложили,<br />
Та волю й країну свою боронить<br />
Не стало селянської сили.</p>
<p>Одні полягли, а другі розійшлись –<br />
Пішли своє поле орати.<br />
Без війська, без слави зостався Роберт,<br />
Що ж має тепер він почати?</p>
<p>Чи має піти, як шотландські пани,<br />
Едвардові зброю віддати,<br />
Зостатись отут в подоланій землі<br />
Останнього сорому ждати?</p>
<p>Ні, краще не бачить того і не чуть,<br />
Як гинути буде країна!<br />
«Прощай, моя рідна країно! прости<br />
Свого безталанного сина.</p>
<p>Хотів би я вільною бачить тебе,<br />
Але не судилося теє…<br />
Далеко тепер на чужих берегах<br />
Поляжу за діло святеє».</p>
<p>Так мовив Роберт і подався він геть<br />
На берег убогий ірландський,<br />
Він думав повік не вертатися знов<br />
У край безталанний шотландський.</p>
<p>В Ірландію мався прибуть корабель,<br />
Що лицарів віз в Палестину,<br />
На ньому од’їхати хтів і Роберт<br />
У тую далеку чужину.</p>
<p>Укупі з одважним лицарством бажав<br />
Піти у хрестовім поході,<br />
Щоб ділу святому останнім життям<br />
І силою стати в пригоді.</p>
<p>3<br />
На безлюдному березі моря<br />
Одинока хатина стоїть,<br />
В тій хатині рибальській убогій<br />
Збройний лицар самотній сидить.</p>
<p>То Роберт. Він в вікно поглядає,<br />
Чи не мріють оті кораблі,<br />
Що везуть хрестоносців одважних<br />
На війну до святої землі.</p>
<p>Ні, не видко нічого на морі,<br />
Не біліють вітрила ясні.<br />
Грає вільне широкеє море,<br />
Гомонять його хвилі гучні.</p>
<p>Та Робертові сумно дивитись<br />
На те море веселе, буйне,<br />
Як згадає він рідну країну,<br />
Затремтить його серце сумне.</p>
<p>І Роберт, од вікна одступивши,<br />
Ліг на лаву і погляд підвів<br />
На потріскану стелю; на стелі<br />
Павутиння павук собі плів,</p>
<p>І знічев’я Роберт задивився<br />
На роботу того павука;<br />
Лицар бачив, як прялась помалу<br />
Тая нитка тендітна, тонка,</p>
<p>Як павук по тій нитці спускався,<br />
Розколихувавсь потім на ній,<br />
Щоб її до стіни причепити,<br />
Далі невід розкинути свій.</p>
<p>Що гойднеться, то нитка й порветься,<br />
І додолу павук упаде,<br />
Але зараз же злазить угору<br />
І нову собі нитку пряде.</p>
<p>Так шість раз той павук обривався,<br />
І шість раз він на стелю злізав,<br />
Але всьоме таки удержався<br />
Й до стіни свою нитку прип’яв.</p>

<div>




</div>

<p>Тут Роберт раптом скочив на ноги,<br />
Ухопив свою зброю до рук,<br />
І гукнув: «Та невже таки лицар<br />
Менше має снаги, ніж павук!?»</p>
<p>Ні! було б то остатнеє діло!..»<br />
Вибіг з хати Роберт в одну мить,<br />
Сів-упав на свого вороного<br />
І, мов куля, в Шотландію мчить.</p>
<p>Не оглянувся й разу на море,<br />
Де біліли вже ті кораблі,<br />
Що везли хрестоносне лицарство<br />
На війну до святої землі…</p>
<p>4<br />
Ой то ж не сокіл винозір<br />
Злетів, з гори в долину, –<br />
То прилетів юнак Роберт<br />
У рідную країну.</p>
<p>Він на коневі воронім<br />
По краю пробігає,<br />
В останній раз шотландський люд<br />
До бою він скликає:</p>
<p>«До зброї всі! чи ще живе<br />
Міцна одвага ваша?<br />
За волю згинуть ми клялись,<br />
А де ж присяга наша?</p>
<p>Хто волі ще не відцуравсь,<br />
Нехай іде до бою!<br />
Хто пам’ята про славу й честь, –<br />
До зброї! хто за мною?»</p>
<p>Не згас, не згас шотландський дух,<br />
Шотландія повстане!<br />
У сьомий раз, як в перший раз,<br />
Зібралися селяне.</p>
<p>Король Едвард не сподівавсь<br />
Шотландського повстання,<br />
Його лицарство розійшлось<br />
Уже на спочивання.</p>
<p>Зосталась тільки поки що<br />
Мала частина війська,<br />
Безпечна й смілива була<br />
Залога та англійська.</p>
<p>Все розмовляють вояки,<br />
Які з війни достатки,<br />
Які в Шотландії король<br />
Збиратиме податки.</p>
<p>Серед англійських вояків<br />
Сидять пани шотландські;<br />
Тепер король їм знов вернув<br />
Права й маєтки панські.</p>
<p>Тож завтра кожний з них піде<br />
До рідної оселі, –<br />
Чого ж сидять вони такі<br />
Смутні та невеселі?</p>
<p>Того, що душу їм гризе<br />
І сором, і досада, –<br />
Здається їм, що все кругом<br />
Гукає: «Зрада, зрада!..»</p>
<p>Шотландські лицарі сидять<br />
І раді, і не раді,<br />
Їх ласка й надгороди ждуть –<br />
Заплата їхній зраді!</p>
<p>Англійські ж лицарі собі<br />
Пісень гучних співають,<br />
І так бадьоро на списах<br />
Їх короговки мають.</p>
<p>Селяни тихо підійшли<br />
До війська за горою,<br />
З’явились, наче з-під землі,<br />
І вдарили до бою.</p>
<p>Все зашуміло, загуло,<br />
Мов буря-хуртовина,<br />
Роберт літа на воронім,<br />
Неначе громовина.</p>
<p>Ох, лютий бій, останній бій, –<br />
Щаслив, хто переможе!..<br />
Англійці в розпачі, кричать:<br />
«Рятуй нас, милий боже!»</p>
<p>До них з границі поспіша<br />
Від короля підмога,<br />
Її стріча шотландський крик:<br />
«Ні, наша перемога!»</p>
<p>Підмога сильна надійшла,<br />
Але шкода, – вже пізно!<br />
Женуть шотландці ворогів,<br />
Гукають вслід їм грізно:</p>
<p>«Не доведеться більше вам<br />
Ламать чужої волі!<br />
Коли життя вам дороге, –<br />
Кладіте зброю долі!»</p>
<p>Шотландське військо зайняло<br />
Англійців під горою,<br />
Нема рятунку їм, нема, –<br />
Складають долі зброю.</p>
<p>Тоді з громади виступа<br />
Роберт і промовляє:<br />
«Отак тепер шотландський люд<br />
Англійцям об’являє:</p>
<p>Наш край віддавна вільний був,<br />
Таким повік він буде;<br />
Ви бачили, як прав своїх<br />
Боронять наші люде.</p>
<p>Збира хай в Англії Едвард<br />
Податки й десятим,<br />
А всяк шотландець – вільний пан<br />
Своєї батьківщини.</p>
<p>Селянам нашим байдуже<br />
Про ласку й надгороди,<br />
Вони не підуть з королем<br />
За лицарством в походи.</p>
<p>Тепер я вашу зброю всю<br />
У закладі лишаю,<br />
А вас додому відпущу<br />
По братньому звичаю.</p>
<p>Ідіть, Едвардові скажіть,<br />
Як чули по сій мові.<br />
Коли не згодиться на мир, –<br />
Ми знов у бій готові».</p>
<p>Англійці мовчки одійшли<br />
Без корогов, без зброї;<br />
Без радощів пішли вони<br />
Геть до землі рідної,</p>
<p>І як в долину вже зійшли,<br />
Оглянулись на rоpy,<br />
Роберта вгледіли вони<br />
Серед сільського збору.</p>
<p>Укрита людом там була<br />
Уся гора зелена,<br />
А вище всіх стояв Роберт,<br />
У ніг його знамена.</p>
<p>Лежала й зброя вся ота,<br />
Що на війні забрали,<br />
Шотландська зброя й корогви<br />
Навколо нього сяли.</p>
<p>Роберт неначе річ держав,<br />
Змагався, боронився,<br />
Зняв потім ясний свій шолом<br />
І людові вклонився.</p>
<p>Англійці чули, як гукнув<br />
Увесь той гурт селянський:<br />
«Хвала і честь! нехай живе<br />
Роберт, король шотландський!»</p>
<p>5<br />
Так Роберт за снагу та одвагу<br />
Королем у Шотландії став,<br />
В Едінбургу, преславному місті,<br />
Привселюдно корону прийняв.</p>
<p>Урочиста одправа скінчилась,<br />
Вийшов в церкви король на майдан,<br />
Люд гукав: «Робертові слава!<br />
Хай живе! він довіку наш пан!»</p>
<p>Коли се раптом стихло гукання,<br />
І весь люд мов чекає чого.<br />
З юрби виступив гурт невеликий,<br />
То обрані від люду всього.</p>
<p>З них один наперед виступає,<br />
Короля він поклоном віта,<br />
Поглядає навколо по людях<br />
І такую промову чита:</p>
<p>«З ласки бога й народу обраний,<br />
Наш королю! вітаєм тебе!<br />
Ми підданими влади твоєї<br />
Признаємо охоче себе.</p>
<p>Ти одбив ворогів, що хотіли<br />
Наложить на шотландців ярмо,<br />
Під твою оборону міцную<br />
Ми, шотландці, тепер стаємо!</p>
<p>Ти веди своїм розумом ясним<br />
Добрий лад у рідній стороні,<br />
Обіцяємось ми тобі вірне<br />
Помагати в миру й на війні.</p>
<p>Коли ти боронитимеш волю<br />
Й самостійність народу твого,<br />
Ми повік шанувать тебе будем<br />
І любити, як друга свого.</p>
<p>Ти веди своїм розумом ясним<br />
Добрий лад у рідній стороні,<br />
Обіцяємось ми тобі вірне<br />
Помагати в миру й на війні.</p>
<p>Ти кликнеш на війну, ми зберемось<br />
Під твою корогву всі гуртом,<br />
Ми готові тобі і країні<br />
Послужити мечем і щитом.</p>
<p>Та коли ти забудеш про справу<br />
Честі й волі народу свого,<br />
Схочеш інші, багатшії землі<br />
Прилучати до панства твого,</p>
<p>Ми не підем тоді за тобою,<br />
Щоб чужого добра здобувать,<br />
Нам не тісно у рідній країні,<br />
Нам не треба в чужу мандрувать!</p>
<p>Коли ти серед панських розкошів<br />
Продаватимеш люд свій панам,<br />
Ми самі боронити потрапим<br />
Ті права, що належаться нам.</p>
<p>А коли ти англійській короні<br />
Віддаси королівство своє, –<br />
Знай, що в тую ганебну годину<br />
Пропаде й панування твоє.</p>
<p>Ми тебе королем увінчали,<br />
Ми тебе й розвінчаєм сами,<br />
І коли проти нас ти повстанеш,<br />
Проти тебе повстанемо ми.</p>
<p>Доки ж будеш тримати присягу,<br />
Що давав ти країні рідній,<br />
Доти будеш ти міцно і певно<br />
На престолі сидіти у ній.</p>
<p>Дай нам, боже, радіти довіку,<br />
Що обрали тебе в королі,<br />
Хай цвіте при тобі та пишає<br />
Вільна воля в шотландській землі!»</p>
<p>«Дай то, боже! – Роберт їм відмовив;<br />
Буду знати, на що я іду,<br />
Дай нам, боже, довіку прожити<br />
В щирій згоді, у добрім ладу!»</p>
<p>6<br />
Щира згода, добрий лад зістався,<br />
Не зламав Роберт свойого слова.<br />
Не пропала, не пішла по вітру<br />
Та громадська чесная умова.</p>
<p>Дивувались на шотландську волю<br />
І стороннії чужії люде,<br />
Всі казали: «Поки світа сонця<br />
У ярмі шотландський люд не буде!»</p>
<p>Не пригас і не пропав ніколи<br />
Вільний дух в шотландському народі.<br />
Стала вільна сторона шотландська<br />
Навіть давнім ворогам в пригоді.</p>
<p>Як пізніш англійці і шотландці<br />
Поєднались в спільную державу,<br />
То англійці вчились від шотландців,<br />
Як любити волю, честь і славу.</p>
<p>І за те хвала Роберту Брюсу, –<br />
Він борцем за рідний край з’явився.<br />
Так! одваги та завзяття в праці<br />
Він в малого павука навчився.</p>
<p>І за те хвала Роберту Брюсу,<br />
Що не зрадив він народу свого,<br />
Що не хотів він у тяжку годину<br />
Бути слабше павука малого.</p>
<p>Він здобув собі велику славу,<br />
І не вмре та слава, не поляже,<br />
В пісні, в слові буде вічно жити<br />
І про себе світові розкаже.</p>
<p>1893 року</p>

<div></div>