<strong>Павло Мовчан – “Від доторку руки вода стає шовкова…” </strong>
<p>Від доторку руки вода стає шовкова,<br />
і ти, мов пух, летиш із губ, моя любове!<br />
А навперейми я, мов світ, з усіх сторін.<br />
Суничини грудей, і яблука колін,<br />
і губ гарячих млость,<br />
слова, що ділять нас, —<br />
злилось усе, зросталось,<br />
щоб бути повсякчас.<br />
Щоб простір нами став — вмістилищем безсмертя,<br />
щоб ми, одне одним наповнившись всещертно,<br />
раділи,<br />
що бджола<br />
іде над снігом скреслим<br />
і на відвічний плин стружуться нові весла.</p>

<div>




</div>

<p>***</p>

<div></div>