Іван Андрусяк – Предтеча<p><strong>1.</strong></p>
<p>набридло дертися в пресвітери<br />
бо на пораненій горі<br />
виписують дражливі літери<br />
архістратиги комарі</p>
<p>а інші версії заказані<br />
тому ховайся в рукавах<br />
бо крізь твоє гебрейське казання<br />
зростає прерійна трава</p>
<p>і не зітхнути цими горами<br />
і не розгледіти з вікон<br />
як над окрушинами хворими<br />
витає прерійний дракон</p>
<p><strong>2.</strong></p>
<p>може здатись на котячу милість<br />
і заночувати у котлі<br />
завтра біле платтячко навиріст<br />
в дар запропонують лихварі</p>
<p>завтра місяць увіпреться боком<br />
у твоє натруджене зело<br />
завтра нагадаєшся нівроку<br />
що тебе й в помині не було</p>
<p>що за всім оцим палеолітом<br />
біла пава як зоря чужа<br />
холодно вгризається у бітум<br />
а тобі ні крапельки не жаль</p>
<p><strong>3.</strong></p>
<p>загорнув опівнічний грим<br />
ідилійну рокиту барв<br />
подаруйте мені хоч рим<br />
я його недоримував</p>

<div>




</div>

<p>недоплакав на полотно<br />
не розмазав по полотні<br />
бо залишилось все одно<br />
недокінченому мені</p>
<p>утікатиму в синій ґрот<br />
щоб не бачити ким я став<br />
дві дороги на ешафот<br />
подаруйте мені христа</p>
<p><strong>4.</strong></p>
<p>онімію мов старенька рахва<br />
вилиняють лютики охри<br />
ця дороги горбиться як брахма<br />
до гори козаче</p>
<p>догори</p>
<p>за слідами чорної лисиці<br />
у понуру букову мечеть<br />
де монгол в утробі удовиці<br />
третє літо знічено мовчить</p>
<p>хай чекає може так і треба<br />
ще зоря не витекла з нори<br />
ще дірява дідова колиба<br />
до гори тікає</p>
<p>догори</p>
<p>ще не знята юдина облога<br />
ще у ребра вперлися гаки<br />
і яскиню юного даждьбога<br />
не знайшли ще тріє лісники</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>