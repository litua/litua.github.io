<strong>Оксана Боровець – Коли сніги сягнуть мого плеча</strong>
<p>Коли сніги сягнуть мого плеча,<br />
Охопить тиха віхола повіки –<br />
За крок у морок круки закричать,<br />
Сполохані ходою чоловіка.</p>
<p>У постаті пізнаєш не себе,<br />
Роз’ятреного ватрами й вітрами, –<br />
Одну погрозу, зронену з небес,<br />
Одну монету з проданого краму.</p>

<div>




</div>

<p>Дзвенять вітри і дзвонять у серця<br />
До тих, кого трима’ німа сторожа.<br />
А я біжу до замкнених дверцят<br />
І вогкий сніг підошвами тривожу.</p>
<p>І падаю за подих до межі,<br />
І через сон: «тримай мене, кохана…»<br />
Молочна постать рідної душі<br />
Іде в сніги і тане, тане, тане…</p>

<div></div>