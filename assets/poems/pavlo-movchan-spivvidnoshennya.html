<strong>Павло Мовчан – Співвідношення </strong>
<p>Мало, мало, ой мало життя,<br />
аби втішити всіх і розрадить,<br />
перейнятись до всіх співчуттям,<br />
по голівці кульбабу погладить.</p>
<p>Мало рук, мало серця мені<br />
обійняти, любов’ю зігріти<br />
дні старечі і плечі сумні,<br />
безпросвітне сирітство на світі.</p>
<p>В моїх подихах мало тепла,<br />
щоб обмерзлі листки підійняти,<br />
світ ввібрати — душа замала,<br />
а нужденних багато, багато…</p>

<div>




</div>

<p>І зроста, і зроста тільки біль,<br />
спожаління до смертного всього…<br />
— Мало, мало, — луна звідусіль, —<br />
нам покладено строку земного…</p>
<p>За щокою сховаю зерно,<br />
а у пазусі змерзлу синицю,<br />
у волоссі давним-предавно<br />
безголоса зозуля гніздиться.</p>
<p>І комашки найменшої жаль,<br />
жаль себе і минущого всього.<br />
Завелика, велика печаль,<br />
як на мене, на мене одного…</p>
<p>***</p>

<div></div>