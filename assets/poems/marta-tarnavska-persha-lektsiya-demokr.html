<strong>Марта Тарнавська – Перша лекція демократії </strong>
<p>Холодний вітер дме від океану,<br />
а він — простоволосий, без пальта:<br />
сивизни розкуйовджена чуприна,<br />
розстебнутий піджак і — наче прапор —<br />
краватка вільно лопотить на вітрі.<br />
Хто він — цей незнайомий? Чи бостонець?<br />
Іміґраційного бюро урядник?<br />
Чи спонсор чийсь, що вийшов зустрічати,<br />
або чийсь родич? Може, перехожий,<br />
що випадково заблукав у пристань<br />
якраз коли причалив корабель<br />
і повиходили з кают до сонця<br />
худі, зацьковані, принишклі люди<br />
на палубу, цікавими очима<br />
пронизуючи берег, що на нього<br />
ось-ось і ступлять?</p>
<p>Загримів оркестр —</p>

<div>




</div>

<p>і понеслося: “О, скажи, чи бачиш?..”<br />
— парадно, з гімном зустрічають нас.<br />
Відпружений, задуманий, свобідний<br />
стоїть мій незнайомець на помості<br />
і дивиться в далекий океан, —<br />
а я пригадую раніше чуті гімни:<br />
стрункі ряди і хлопців, і дівчат,<br />
і дефіладу гусячого кроку,<br />
і вправну муштру монолітніх мас,<br />
і музику, що рвалася до бою…<br />
— Ні, не було в тій дисципліні місця<br />
на легковажну і свобідну позу,<br />
на пацифіста, що у час салюту<br />
стоїть, задуманий, з рукою у кишені…<br />
— Співали: “батьківщина понад все —<br />
усе, що маєш, хто ти є, чим будеш,<br />
їй все завдячуєш і їй життя ти винен” —<br />
не раз, у жертви мить,<br />
а вік весь, день-у-день.<br />
— Учили: ти — лиш ґвинтик у машині,<br />
ти сам — ніщо, важливий — колектив!<br />
Більш урочистого піднесення немає,<br />
як лопотіння рідних прапорів,<br />
як “гайль”, “ура” мільйонів в унісон,<br />
як море рук, піднятих у салюті…<br />
…Я з цим росла, і не чуже це кредо:<br />
дитиною у лавах пластунів<br />
любила марші, прапори на вітрі…<br />
— Та ось тепер на палубі дивлюся,<br />
як немуштрований цивільний чоловік<br />
спокійно слухає, як грають рідний гімн, —<br />
і я — зворушена.</p>
<p>Уперше розумію:</p>
<p>це — громадянин вільної країни,<br />
не жертва, не слуга, не раб теорій,<br />
не добриво імперій і вождів.<br />
І я в думках вже простягаю руки<br />
в майбутнє, в завтра: хочу і собі<br />
могти колись підняти гордий погляд<br />
і знати: найцінніша у житті —<br />
проста, забута світом, людська гідність.</p>
<p>1975/1978</p>

<div></div>