<strong>Микола Руденко – Помру за дротом…</strong>
<p>Помру за дротом, чи тверда рука<br />
Напише косо: “Вислати за межі”?..<br />
Порине в хмарку тіло літака,<br />
Щоб загубитись в сонячній пожежі.</p>
<p>Чи встигну з неба помахать Дніпру<br />
І мовити синам: живіте чесно?..<br />
А може, все не так і я помру<br />
В краю, куди не заглядають весни?</p>

<div>




</div>

<p>Моїм сусідом буде по землі<br />
Старезний мамут чи його нащадок.<br />
І пом’януть в якутському селі,<br />
Дихнувши в простір горілчаним чадом.</p>
<p>А через рік і сліду не знайти,<br />
Де жив я, зліплений з земного пилу.<br />
І тільки ти… Я знаю, люба, ти<br />
Віднайдеш у снігах мою могилу.</p>
<p>І захистиш той горбик від наруг —<br />
Не покладешся на чужі гаразди…<br />
Як добре те, що віднайшовся друг —<br />
Той друг, якого вже хотіли вкрасти!</p>
<p><em>16.02.1980</em></p>

<div></div>