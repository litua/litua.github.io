<strong>Павло Мовчан – “Болючішає зелень і блакить…” </strong>
<p>Болючішає зелень і блакить,<br />
і дзеркало зістаріле болить,<br />
хоч бачу, як струмує риса в ньому;<br />
твоє обличчя в струмі золотому<br />
вже не твоє, а натяк на подобу.<br />
Зректися тричі і мене попробуй,<br />
бо час правдивий, докази — прямі…<br />
Хіба тебе я зрадив? Я зрадів,<br />
коли з очей здер образ, як полуду,<br />
і кинув одлі. Та твій лик повсюди<br />
мені з’являвся і лягав на очі<br />
тавром пекучим, свідченням урочим…<br />
Я прокидався і в пустелі ночі<br />
гукав тебе не іменем твоїм —<br />
і чув, як холод входить тихо в дім.<br />
Та я не бачив сяйва в узголов’ї<br />
й того, що тече світло разом з кров’ю,<br />
що я від тебе, леленько, свічусь,<br />
та імені чомусь твого боюсь.<br />
І кликав Сльози, Розпач, Співчуття,<br />
та розмивала ніч моє життя.<br />
Згасало серце, хоч душа не гасла…<br />
Ой мить прозріння, ти страшна<br />
й прекрасна!<br />
Відрікшись і від імені, й від плоті,<br />
я лише вигук зберігав у роті,<br />
аби тебе, кровинонько, гукнуть.<br />
Та з губ спорснула пухирцями ртуть.<br />
І я зоставсь у розпачі ні з чим:<br />
перед очима струмував лиш дим,<br />
і дзеркало чорніло, наче яма,<br />
та в ньому світла колихалась пляма.</p>

<div>




</div>

<p>***</p>

<div></div>