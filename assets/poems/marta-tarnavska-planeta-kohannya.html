<strong>Марта Тарнавська – Планета кохання </strong>
<p>Молодь п’яніє з любові<br />
в княжому городі Львові,<br />
будить зі сну<br />
юну весну<br />
в жилах розспівана кров.<br />
Молодь кохає в Торонто,<br />
ах, і прекрасний же сон той,<br />
юності час —<br />
серця наказ<br />
— всюди цвіте любов.</p>
<p>Планета кохання —<br />
наша стара земля —<br />
і щастя й страждання<br />
щедро всім розділя.<br />
Планета кохання<br />
ласки дарує мить.<br />
Для щастя й страждання<br />
треба когось любить.</p>

<div>




</div>

<p>Будьмо багаті весною,<br />
вийдім з душею ясною<br />
в зоряну ніч,<br />
щоб віч-на-віч<br />
все розказати без слів.<br />
Будьмо закохані палко,<br />
щастя ж бо прагнемо змалку,<br />
по всій землі<br />
мрій кораблі<br />
хай рознесуть наш спів.</p>
<p>Планета кохання —<br />
наша стара земля —<br />
і щастя й страждання<br />
щедро всім розділя.<br />
Планета кохання<br />
ласки дарує мить.<br />
Для щастя й страждання<br />
треба когось любить.</p>
<p>1972</p>

<div></div>