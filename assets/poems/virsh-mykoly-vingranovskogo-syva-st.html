<strong>Микола Вінграновський – Сива стомлена сутінь снігів…</strong>
<p>Сива стомлена сутінь снігів,<br />
Слід сорочий і лисячий слід.<br />
І під крилами хмар-снігурів<br />
Сонця зимнього жевріє глід.</p>
<p>Сиво як… сивосниву сосну<br />
Нюха заєць і тінь свою нюха…<br />
Так і є: з глибини в глибину,<br />
З рук у руки, із вуха у вуха</p>

<div>




</div>

<p>Світ кидається й спить на ногах,<br />
Їсть і п’є, і нема йому свята…<br />
Димно дихають в сивих снігах<br />
Сосеняточка і сосенята…</p>
<p>Так і є… І з-під хмар-снігурів<br />
Сніговіється даль-хитавиця,<br />
Та ще приспана сила снігів,<br />
Та над серцем зоря-вечорниця…</p>
<p><em>1965</em></p>

<div></div>