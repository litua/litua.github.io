<strong>Павло Мовчан – Гірка Марія </strong>
<p>Вертаю у себе, як річка з розливу,<br />
прискоривши в руслі життя течію.<br />
А був же широким… А був же й щасливим,<br />
коли відчував всю безмежність свою…<br />
Ніхто не спиняє мене, не гукає —<br />
ні ясен, ні шпиль, а ні ти на шпилі,<br />
лиш слово високе приховує камінь<br />
та чистий пісок закипа в джерелі.<br />
Волочиться слідом за мною імення,<br />
мов пес шолудивий, слухняне, як тінь…<br />
Позаду змикаються трави зелені —<br />
минуле всякає в джерельну глибінь…<br />
І ясен оцей донедавна був часом —<br />
стає піщаницею звітрений шпиль,<br />
а око кринички у вибалку згасло,<br />
і камінь розлущивсь, мов струк, без зусиль…<br />
Трива вороття, і струмок ледь сльозіє,<br />
і ледве відчутний у живчику пульс, —<br />
ти чуєш мене, полинова Маріє! —<br />
я скоро до тебе піском озовусь…<br />
Чи ясеном чистим, гранітом зернистим,<br />
скупою росою на стьожці трави…<br />
О жоно, Маріє, гірка та пречиста,<br />
ти з вуст моїх швидше корону зірви!<br />
Бо втримати важко мені твоє ймення,<br />
що з голосу вже переходить у час, —<br />
все менше мене зостається від мене,<br />
проте глибини так багато для нас…</p>

<div>




</div>

<p>***</p>

<div></div>