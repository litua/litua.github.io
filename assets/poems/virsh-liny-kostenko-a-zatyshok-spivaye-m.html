<strong>Ліна Костенко – А затишок співає, мов сирена</strong>
<p>А затишок співає, мов сирена.<br />
Не треба воску, я не Одіссей.<br />
Вже леви ждуть, і жде моя арена.<br />
Життя, мабуть,— це завжди Колізей.</p>
<p>І завжди люди гинули за віру.<br />
Цей спорт одвічний віднайшли не ми.<br />
Тут головне — дивитись в очі звіру<br />
і просто — залишатися людьми.</p>

<div>




</div>

<p>Коли мене потягнуть на арену,<br />
коли на мене звіра нацькують,<br />
о, я впізнаю ту непроторенну<br />
глупоту вашу, вашу мстиву лють!</p>
<p>Воно в мені, святе моє повстання.<br />
Дивлюся я в кривавий ваш туман.<br />
Своїм катам і в мить свою останню<br />
скажу, як той найперший з християн:</p>
<p>— Мене спалить у вас немає змоги.<br />
Вогонь холодний, він уже погас.<br />
І ваши леви лижуть мені ноги.<br />
І ваши слуги насміялись з вас.</p>

<div></div>