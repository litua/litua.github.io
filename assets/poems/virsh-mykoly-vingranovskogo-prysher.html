<strong>Микола Вінграновський – Пришерхла тиша — сіра миша…</strong>
<p>Пришерхла тиша — сіра миша —<br />
У жовто-білих комишах,<br />
І попелясте від кошар<br />
Вівці копитце землю пише.</p>

<div>




</div>

<p>Пришерхла тиша — сіра миша —<br />
У жовто-білих комишах,<br />
І сизий цап — іранський шах —<br />
Пришерхлу тишу тихо лиже.</p>
<p>На сірім мурі чорний кіт<br />
Крізь білі вуса парко диха,<br />
За ним лиман синіє стиха —<br />
Синіє осені приліт.</p>
<p><em>1974</em></p>

<div></div>