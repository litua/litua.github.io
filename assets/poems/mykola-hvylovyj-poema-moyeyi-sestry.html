<strong>Микола Хвильовий – Поема моєї сестри</strong>
<p>Весняні квартали.<br />
Ріг.<br />
Моя сестра повія…<br />
Вечоріє.<br />
— Беріть мене всі —<br />
для вас<br />
фльондра1 я.<br />
В ліхтарях червоних<br />
відблиски крові —<br />
це юнача кров<br />
— моя.</p>
<p>Йдіть на моє лоно,<br />
лоно у квітках,<br />
зазоріє в персах,<br />
в голову туман<br />
…мріяв і гукав…</p>
<p>Росте жага.<br />
В заулках метушаться кнури.<br />
Печуть, печуть жалами<br />
Стьожки підфарбованих брів.<br />
На банях церков присмерк.<br />
В очах умирає день.<br />
Конуси. Квадрати. Призми.<br />
Б’є. Гуде.<br />
Місто.<br />
. . . . . . . . . . . .<br />
Крізь корину землі,<br />
у глибінь,<br />
де гамула задихалась<br />
важко,<br />
ватажки моїх дум<br />
побрели,<br />
Сутеніло у надрах<br />
…тім’я темряви<br />
…глухо<br />
І конало тремтіння<br />
надземне<br />
на мережці зітхань.<br />
Два кроти із жагою<br />
велетенського жаху<br />
ссали кров один з одного<br />
там.<br />
То був герць за самицю<br />
незрячу.</p>
<p>От нарешті один переміг<br />
і пожер супротивника<br />
хутко,<br />
далі ліз у кубло до гарячого<br />
тіла<br />
і — насів.<br />
Я на полюс летів!<br />
Я на полюс летів,<br />
де на кригу бамбули<br />
з океану вилазили<br />
— злучка. —</p>
<p><strong>І</strong></p>
<p>…Чорноброва запашна самиця…<br />
Я! кинула в нашу бурю радість<br />
і на інтернаціональні позиції<br />
положила свого серця шмат.</p>
<p>Тато мій сухітний робітник<br />
(Пам’ятаєте в огняній курделі?)<br />
Думала про первістку весни,<br />
дрімала на зоряній скелі.<br />
Прийшла вона, метелиця-завірюха,<br />
зашугала по кварталах темних,<br />
і я, вулична шлюха, —<br />
віддалась революційному темпу.</p>
<p>…Тепер —<br />
ліхтарня гасне.<br />
Тремтіння… Ранок…<br />
Летять сонячні гасла…<br />
Земле кохана!<br />
Скільки тих бездоріжних<br />
доріг…<br />
Підемо, товаришу, шляхом,<br />
де купчиться над головою грім<br />
і майорять прапори в очах.</p>
<p>Далеко, брести далеко,<br />
багнети терору на путі<br />
стережуть,<br />
але під браму комуністичної<br />
Мекки<br />
З тобою, вітре, побіжу!</p>
<p>З тобою, вітре, побіжу<br />
в діадемі червоного страждання.<br />
Гей, ти, буржує!<br />
Я дочка робітничого повстання.</p>
<p><strong>II</strong></p>
<p>В присмерках казарми.<br />
Біля воріт червоногвардієць<br />
вартовий.<br />
— Моє серце з вами —<br />
я уже не повія.</p>
<p>Але боюся йти. Прислухаюсь.<br />
На моїй тротуарній душі сніг.<br />
А в грудях лебеді ховають<br />
свої берегові пісні.<br />
І мріями на край світа лину<br />
по дистанції нахабної мети.<br />
…присідають минулого тіні<br />
…за будинки хвости.<br />
Підійшла. Знизила вії<br />
…очі світової революції гостро —<br />
ти?<br />
Я!<br />
І перейшла поріг.<br />
Біля мене вітер пробіг<br />
і —<br />
зник.</p>
<p><strong>III</strong></p>
<p>Мої рідні заводи,<br />
а під небом зимовим списи.<br />
— До полків! До загонів!<br />
— Всі!<br />
Я завагітніла зорею,<br />
вже під ребром усміх лоскотав —<br />
то на горизонті кублився<br />
наш жіночий молодий світанок.</p>
<p>І пішла поперед усіх,<br />
одгетькуючи міщанське щастя,<br />
що так довго, безмежно довго<br />
роздирало життя на частки.<br />
. . . . . . . . . . . . . . . . . .<br />
Ой ти світе бурхливий!<br />
Я вільна!<br />
Я скину подвійну вагу.<br />
…Б’ються об мури хвилі,<br />
а я на сріблястім хребті.<br />
…Б’ються об мури хвилі —<br />
бурі, руді…</p>
<p>Слухайте — я — Мадонна,<br />
Спас унизу живота,<br />
тільки у мріях на льони<br />
він, фантазійний, злітав.</p>
<p>Слухайте — я — Мадонна,<br />
плоть моя щира спіє,<br />
син мій приїде — чекайте! —<br />
син, кучерявий Месія.</p>
<p>П р о к л а м а ц і я 1-а<br />
Трудівниці всього обширу!<br />
До вас моя прокламація.<br />
Візьміть мого протесту бунт.<br />
Вам правди огризки сняться,<br />
я чую, як зоряні віки гудуть.</p>
<p>Доволі продавати тіло<br />
біля церковного і вашої сім’ї<br />
престолу.<br />
Дивіться, вже завесніло<br />
на межах ясного кохання.</p>
<p>Це кажу я, колишня шлюха,<br />
вам, проститутки без формальної<br />
проституції,<br />
бо мої жіночі рухи<br />
причастились<br />
до нашого визволення революції.</p>
<p>Я кличу вас — чуєте? — кличу!<br />
Порвіть ланцюги самиці —<br />
ви будете вільні двічі<br />
складати натхненні гімни,<br />
ви будете вільні двічі —<br />
нестримні!</p>
<p>Ви бачите там — метеори,<br />
вони припадуть на груди…<br />
Плюньте у вічі «вчора»<br />
під гоготіння орудій.</p>
<p>…Це кажу я, колишня шлюха,<br />
вам, проститутки без формальної<br />
проституції,<br />
бо мої жіночі рухи<br />
причастились<br />
до нашого визволення революції.<br />
. . . . . . . . . . . . . . . . . . . .<br />
. . . . . . . . . . . . . . . . . . . .</p>

<div>




</div>

<p><strong>IV</strong></p>
<p>. . . . . . . . . . . . . . . . . . . .<br />
Уперті буйволи копитами баскими<br />
одбили заклик мій — атака нанівець.<br />
Але в просторах він летить, не згинув —<br />
перед очима мерехтить нове.</p>
<p>Уперті буйволи — породження самиці,<br />
повстали чередою на всіх шляхах,<br />
заплуталась в віках свідомість — буйволиця —<br />
— Махай!</p>
<p>І я… ах, згортаю крила,<br />
примруживши себе, як сива далечінь,<br />
у мозок уп’ялись шаленства стріли<br />
і брязкотять передчуття мечі.<br />
І знову я<br />
сама.</p>
<p><strong>V</strong></p>
<p>Повз паланок м’єї муки<br />
за сопілкою сумнів: —<br />
над офірою тихенько<br />
оксамитом темна ніч.<br />
Грають лози-верболози<br />
в зоряницях запашних…<br />
Я б хотіла так далеко,<br />
де в веселці смолоскип.</p>
<p>Біля тину голубого<br />
відкіля цей тічки рев?<br />
Отерорте ж і кохання,<br />
кришталева рветься плоть!<br />
Повз паланок м’єї муки<br />
за сопілкою сумнів.<br />
Грають лози-верболози —<br />
оксамитом темна ніч.</p>
<p><strong>VI</strong></p>
<p>Гей, херувими і серафими<br />
усіх раїв!<br />
Сідайте на оксамитові килими<br />
в туман.<br />
Ще прийде час<br />
на вас.</p>
<p>Шугає, шугає курява.<br />
Не революція — зима<br />
…стою обурена<br />
…тьма.</p>
<p>Шугає, шугає курява.<br />
Він, білий сміх<br />
…стоїть обурений<br />
товариш мій.</p>
<p>Шугає, шугає курява,<br />
світи мете<br />
…стоїть обурений<br />
і ворог степ.</p>
<p>Гей, херувими і серафими,<br />
прокляття вам…<br />
…Так інтродукція<br />
в туман.</p>
<p><strong>VII</strong></p>
<p>Плоть моя!<br />
в гареми атмосфер<br />
несу тебе у чаші<br />
з фабричних врат.</p>
<p>Ти заспіваєш<br />
на синім пароплаві:<br />
— Я не сама!<br />
— Я не сама!<br />
О вітре!<br />
О любий раві!2</p>
<p>Я перейду весну кошачу<br />
і знову свій сміх намантачу…<br />
О сине мій! О сине мій!<br />
Я — Магдалина! Ти — Палій.<br />
Удар смичком — я хочу з вітром…<br />
…у вільний дух і плоть повірте!</p>
<p>Горить, пашить на небі кокс,<br />
і запланетився мій поклик.<br />
Я вірю в сяйво Волосожара —<br />
і вже бредуть понуро вовки,<br />
я вірю в електричний блиск —<br />
і наречений кличе нас.<br />
Я бачу —<br />
вже здихають хмари<br />
безцвітні маси.</p>
<p><strong>VIII</strong></p>
<p>П р о к л а м а ц і я 2-а<br />
Товариші комуністи!<br />
Станьте зі мною поруч<br />
і знову в сурми:<br />
— Меч!<br />
Іде мій ворог —<br />
буденний час.<br />
Лишень від вас<br />
чекаю я поради<br />
і оборони.<br />
Ах, зоря моя так стогне-стогне:<br />
піщаная пустеля без води.<br />
Мій дух не запалив світанком тіло,<br />
і тіло знову ссуть кроти.<br />
Я ваша матір і сестра,<br />
лежу у пристрасті<br />
брудних обіймах.<br />
— Ганьба землі!<br />
Ану-бо, крик в повітря:<br />
— Повстаньте всі!<br />
Наш дух не знав іще руїни,<br />
так буйно рух ще не косив.</p>
<p>Гей, революцію для духа!<br />
Так вам говорить<br />
колишня<br />
шлюха.</p>
<p><strong>IX</strong></p>
<p>Ще не видко нікого на тирсі<br />
поза плесами соняшних вод,<br />
і зажурний в провалля схилився<br />
сподівання жіночого гльод.</p>
<p>На межі з запитанням самиця.<br />
…Хай вам флюгером плоть буде?.<br />
— Я не хочу лишень окотиться,<br />
— Я не хочу цього й для людей.<br />
Хто з вас знає смак терору,<br />
побував у безодні громів?<br />
Я дивлюсь швидкольотним зором<br />
не на сотні — мільйони миль.</p>
<p>Для мандрівника моря во?ди,<br />
громовиці, жах, смерчі? —<br />
для воскресшого тільки польоти<br />
іще далі, туди, вдалечінь.</p>
<p>Так навіщо ж на мить зупинятись,<br />
не сказати, що плоть, а що — дух.<br />
Я, сестра і скорботная матір,<br />
із журбою своєю бреду.</p>
<p><strong>X</strong></p>
<p>Та ні!<br />
промайнуть синьоокі сни.<br />
Але й не прокинеться ліхтарня…<br />
Не забризкають мою спідницю<br />
тротуари<br />
під крапання осінньої мжички.<br />
Не піду я віяти повією<br />
по проспектах, по мостах.<br />
Забита моя доля шлюхи<br />
рухом.<br />
Я дивлюсь на вас —<br />
на вас, проститутки<br />
без формальної проституції.<br />
І мені робиться так зимно,<br />
як на розі льодової ночі.<br />
Я іду тоді до брами заводу,<br />
бо підсніжники нашої весни<br />
запахнуть<br />
в ранковім диму праці.<br />
Чуєте заліза лязг?<br />
Виковують нашу подвійну волю,<br />
скидають з нас подвійну вагу.<br />
…І нарешті заблакитніє органно:<br />
— Радуйся, плоть моя!<br />
Радуйся!<br />
. . . . . . . . . . . . . . .<br />
. . . . . . . . . . . . . . .</p>
<p>— Вільний дух спішить до плоті —<br />
так синтез в істоті.</p>

<div></div>