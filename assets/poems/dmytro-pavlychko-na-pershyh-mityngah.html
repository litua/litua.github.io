<strong>Дмитро Павличко – “На перших мітингах і вічах…” </strong>
<p>На перших мітингах і вічах,<br />
Коли вставали ми з могил,<br />
Була ти в тлумах чоловічих<br />
Без ореола і без крил.</p>
<p>Та я любив тебе зчорнілу,<br />
Затиснуту в мужів юрбі,<br />
І в мислях не святому ділу<br />
Я присягав, а лиш тобі.</p>

<div>




</div>

<p>Як жінці, матері, дружині,<br />
Як грішниці і божеству<br />
Відповідав я в тій хвилині –<br />
Навіщо на землі живу.</p>
<p>Я пильно стежив за тобою<br />
І чудом не було мені,<br />
Що ти злетіла над юрбою,<br />
Розкривши крила світляні,</p>
<p>Що ти сипнула із намиста<br />
Зірками й стала в небесах,<br />
Як над Почаєвом Пречиста<br />
З державним прапором в руках.</p>
<p>***</p>

<div></div>