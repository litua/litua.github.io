<strong>Мозолевський Борис – Ще б книгу книг створити у безсонні…</strong>
<p>Ще б книгу книг створити у безсонні,<br />
Іще б одну відкрити пектораль.<br />
А та, що ходить з гострою косою,<br />
Колись прийде і скаже: “Помирай”.</p>
<p>І все. І край. Нічим,не ублагати.<br />
Не знайдеш для амністії підстав.<br />
Не скажеш, що не встиг ще докохати,<br />
Не все повідав і не все зверстав.</p>

<div>




</div>

<p>На все був час. На все була година.<br />
Сам не зумів прожити до ладу.<br />
Сам і плати. А смерть сліпа — не винна.<br />
“Збирайся”.— І зберуся. І піду.</p>
<p>На ріднім небі відсвічусь болідом,<br />
Забуду всі образи і жалі.<br />
Але за все, що в цьому світі звідав,<br />
Скажу спасибі мамі і землі,</p>
<p>Коханій — за вуста її і руки,<br />
Товаришу — за слово і плече.<br />
Ріллі — за хліб, поезії — за муки,<br />
А часові за те, що він тече.</p>

<div></div>