<strong>Павло Мовчан – Сутіч </strong>
<p>Ти —жрець… у чунях… при вогні…<br />
Стоять боввани кам’яні…<br />
І дивляться у небо тупо;<br />
об’їждчик скаче на коні:<br />
—З дороги геть! — волає в рупор…<br />
Чиєсь обличчя, шлях якийсь,<br />
когось шукають, хтось зникає…<br />
і камінь, наче хліб, розкис,<br />
і хтось тебе за горло стис,<br />
ти б’єш крильми — не відпускає…<br />
В пробудженні рятунок твій —<br />
розплющив очі: де ти? хто ти?<br />
Горять фіранки золоті,<br />
в повітрі —розчин позолоти…<br />
Немає крил, зате синці<br />
на шиї в тебе ледь помітні,<br />
і ти стискаєш у руці<br />
листок вербовий тоголітній,<br />
і згадуєш усі слова,<br />
поволі страх виходить з тіла…<br />
Верба… суха… вода… трава…<br />
і жалива… Душа прозріла…<br />
Переінакшується світ<br />
у дійстві вічних перетворень:<br />
верба вмирає, тане лід,<br />
і крізь торішній лист прозорий<br />
побачив, як повзе на схід гадюкою<br />
вербовий корінь.<br />
Знов забуваються слова, і страх місця їх посідає…<br />
Ось тут жила колись вдова — від хати й сліду вже немає…<br />
Лиш волохата жалива землі шкоринку розриває…<br />
І об’явилась відкриттям у небі перелітна птиця,<br />
підтвердивши, що на життя не покладеш ніде границі:<br />
триває повсякчас злиття того, що дійсне,<br />
з тим, що сниться.</p>

<div>




</div>

<p>***</p>

<div></div>