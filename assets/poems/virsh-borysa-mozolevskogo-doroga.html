<strong>Мозолевський Борис – Дорога</strong>
<p>Веселинове спало,<br />
Миколаївка теж.<br />
Я вертався зі школи<br />
розгрузлим степом —<br />
Найдрібніша билинка<br />
у світі без меж<br />
Із малесеньким серцем,<br />
що билось нестерпно.</p>
<p>Від макухи і висівок<br />
був я кволий і миршавий.<br />
А країна підводилась<br />
по війні із руїн.<br />
Я пишався п’ятірками<br />
й першими віршами,<br />
Тим, що харчу колгоспного<br />
на дурничку не їв.</p>
<p>І тоді моє серце<br />
злітало над хмари.<br />
Я виразно вже бачив,<br />
як над світом зросту.<br />
Як прийду колись легінем<br />
до Шпоріної Тамари,<br />
І скажу, що люблю її,<br />
й принесу їй фату.</p>

<div>




</div>

<p>А було те зробити<br />
ой-ой-ой як непросто,<br />
Бо була ж її мама —<br />
аж-аж-аж медсестра!</p>
<p>В неї друзі в районі,<br />
в неї дім на помості,<br />
І горить у кабиці<br />
не кізяк, а костра.<br />
Та ставав я у мріях<br />
вже героєм за далями,—<br />
Як такому відмовити,<br />
як його не любить?..<br />
Як згадаю, життям<br />
вже на місце поставлений,—<br />
Аж палаю від сорому,<br />
аж душа защемить!<br />
Не судилось тоді мені<br />
дорости до Тамари.<br />
На двадцятому році<br />
я зробив розворот,<br />
Й повела мене доля<br />
на завод, в кочегари,<br />
Де зустрів, як свого, мене<br />
робітничий народ.<br />
Не стелило життя мені<br />
килими попід ноги.<br />
Нам Вітчизна роботою<br />
гартувала серця.<br />
Вже неначе ступаю<br />
й на мости калинові,<br />
А дорога — все далі,<br />
і нема їй кінця.</p>

<div></div>