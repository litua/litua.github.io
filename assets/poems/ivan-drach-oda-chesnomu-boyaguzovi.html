<strong>Іван Драч – Ода чесному боягузові</strong>
<p>Ти вбив свій горизонт і небо отруїв,<br />
Дав дулю сонцеві і плюнув в очі хмарі.<br />
Живеш повзком і помисли свої<br />
Ростиш в клоаці з підлістю у парі.</p>
<p>Багатогранний ти, аж круглий, ніби вуж,<br />
Білоголовий метр із чорним піднебінням.<br />
Співаєш пісню все одну і ту ж,<br />
Що рахітичне наше покоління.</p>

<div>




</div>

<p>Так! Ми не густо кричимо “ура”,<br />
“Ура” в нас пахне хлібом і станками.<br />
А здохнути тобі давно прийшла пора,<br />
А нам – покласти на язик твій камінь.</p>
<p>Люблю я Вас і віддаю чолом —<br />
Стружу для Вас міцні дубові мари.<br />
Пишіть!<br />
Колись мій Тузик за столом<br />
Перечитає Ваші “мемуари”.</p>
<p><em>“Прапор”, 1, 1963</em></p>

<div></div>