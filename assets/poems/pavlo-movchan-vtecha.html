<strong>Павло Мовчан – Втеча </strong>
<p>Бралось за північ. Вулиця спала.<br />
Листя, розтерте на порох, куріло.<br />
Світло в вітрині хололо, мов смалець,<br />
глянув — наозирці шибка летіла.<br />
Разом зі свистом голос знайомий:<br />
— Втечею долю не ошукати!..<br />
Стане сліпим шлях твій додому,<br />
душу ж розшарпає ніч сучкувата… —<br />
Шибкою зранена сутінь рожева<br />
ніби хотіла втечу засвідчить.<br />
Гостро кололися білі дерева<br />
віттям, обсмоктаним чорною ніччю.<br />
Де ж тая білість, щоб вибілить мову?<br />
Чорного пір’я в губах, як в подушці:<br />
вивітривсь дух з кожного слова,<br />
дихати важко — сутінь ядушна.<br />
Чорно курить листя розтерте,<br />
назирці шибка летить,<br />
аж свиськоче:<br />
може, то лист у скляному конверті?<br />
Гострі заскалки врізались в очі.<br />
І не заплющусь — образ розбитий<br />
в серце занозиться кожним осколком…<br />
Голос знайомий: — Куди ти? Куди ти? —<br />
слух протикав, мов зіржавіла голка…<br />
Справді, куди я шляхом незрячим<br />
йду і нікого, й нічого не бачу…</p>

<div>




</div>

<p>***</p>

<div></div>