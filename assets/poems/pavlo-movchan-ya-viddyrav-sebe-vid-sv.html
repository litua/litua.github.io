<strong>Павло Мовчан – “Я віддирав себе від світу…” </strong>
<p>Я віддирав себе від світу:<br />
кровоточив і зір, і слух,<br />
і обпікав все тіло вітер,<br />
ставав нестерпний кожен рух.<br />
Світ справедливий, я ж — облудний:<br />
себе самого возлюбив;<br />
марнотний розум, кривосудний,<br />
пристосувався до доби.<br />
Погоджувався для годиться,<br />
і можновладцям потакав,<br />
і душу, як багно на шпиці,<br />
у колесі марнот кружляв…<br />
До всього так приріс очима,<br />
що їх мені не відірвать<br />
від верб сумирних і від диму,<br />
від гнізд осінніх та багать…<br />
Зникає дим за межі зору,<br />
вогонь провалюється вниз,<br />
і погляд рветься, наче корінь,<br />
де краплі крові запеклись…<br />
І клич, відірваний від слуху,<br />
єдиним складом «та» стирчить,<br />
сучком вихитуючись з вуха, —<br />
рве нитку нерва і болить…<br />
Твій, тату, зір в моєму зорі<br />
проріс, по жилах поснувавсь:<br />
ти весь в очах моїх спрозоривсь,<br />
аж біль шовковий перервавсь…<br />
Та зір біднішає щоденно:<br />
криничка всохла, дуб засох…<br />
Де ти стелив постіль зелену,<br />
там яма вирита на двох…<br />
Збіднів і слух — не чути: «Сину!»<br />
Я ж з ешафота не кричу,<br />
що тебе чую, і не гину, —<br />
за вольну волю, за вітчизну…<br />
Між бур’янами, як вовчуг,<br />
один, розщеплений стирчу…<br />
Дивлюсь крізь вилом у паркані<br />
на візерунки давніх мук, —<br />
протертий бриль, куфайка драна,<br />
в руці мітелка, як бунчук…<br />
І звук, розтерзаний губами,<br />
порвавсь, мов нитка нетривка…<br />
Куди не гляну — жовті плями,<br />
немовби зір їх випіка…<br />
Від верб зостались жовті згарки,<br />
і розволікся жовтий дим.<br />
І образ змовк, як фотокартка,<br />
де ти відбився молодим…<br />
І, мов папір, в повітрі дранім<br />
весь аркуш дня на клапті рвавсь,<br />
і відривавсь, мов бинт від рани,<br />
від зору та від слуху — час…</p>

<div>




</div>

<p>***</p>

<div></div>