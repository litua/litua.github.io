<strong>Микола Руденко – Ранкова молитва</strong>
<p>В плавнях світанкової пори<br />
Ляж у трави — не дихни, замри.</p>
<p>Дух конвалій плине у гаю.<br />
Дятел силу пробує свою.</p>
<p>Бурий, мов над озером туман,<br />
Рохне поза вільхами кабан.</p>
<p>Із гніздечка випаде яйце…<br />
Та не це спостерігай, не це!</p>
<p>Ген схилив султани очерет.<br />
Поза ним — гіллястий мінарет.</p>
<p>В нім зелений хлюпає вогонь,<br />
А кора, мов тисячі долонь.</p>
<p>Скільки пережив смертей і згуб<br />
Цей могутній староруський дуб!</p>
<p>Наче дзвони, голоси зозуль<br />
Закликають молодих козуль.</p>

<div>




</div>

<p>Під гілля, мов під склепіння брам,<br />
Сходяться вони в зелений храм.</p>
<p>І тоді між вербами, тоді<br />
Пробігають кола по воді.</p>
<p>Як мечі, метрові щупаки<br />
У лататті гострять плавники.</p>
<p>А над світом, що ураз притих,<br />
Сходить сонце в хмарах золотих.</p>
<p>І немає меж його дарам.<br />
Молитовне завмирає храм.</p>
<p>Там, де вже розвіялась імла,<br />
Біла постать руки підняла.</p>
<p>Біла постать в сяєві перлин —<br />
То Софія [1], мати цих долин.</p>
<p>А до неї між високих трав<br />
Поспішає Мудрий Ярослав.</p>
<p>Ніби ні смертей, ні плину літ —<br />
Від початку розпочався світ.</p>
<p><em>25.02.1974</em></p>

<div></div>