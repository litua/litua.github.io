<strong>Леся Українка – «Чого марсельську пісню чути ?»</strong>
<p>Чого марсельську пісню чути?<br />
Хіба день слави вже настав?<br />
Хіба розірвані всі пуги?<br />
Хіба тиран вже з трону впав?</p>
<p>Де зброя, громадо?</p>
<p>Де військо в рядах?</p>
<p>Чиєю ж се крів’ю</p>
<p>политий нам шлях?</p>
<p>Се ж пісня того батальйона,<br />
що збройно в поле виступав,<br />
під прапор свого легіона<br />
незламну силу закликав.</p>
<p>А наша де зброя?</p>
<p>Де військо в рядах?</p>
<p>Чиєю ж се крів’ю</p>
<p>политий нам шлях?</p>
<p>Чи вже розбито каземати<br />
в царській твердині віковій?<br />
Загомоніли раз гармати –<br />
чи се вже йде останній бій?</p>
<p>А де ж наша зброя?</p>
<p>Де військо в рядах?</p>
<p>Чиєю ж се крів’ю</p>
<p>политий нам шлях?</p>
<p>Чи се на нас ідуть чужинці<br />
здобуту волю руйнувать?<br />
Чи за ту волю всі вкраїнці<br />
готові одностайно стать?</p>

<div>




</div>

<p>Так де ж наша зброя?</p>
<p>Де військо в рядах?</p>
<p>Чиєю ж се крів’ю</p>
<p>политий нам шлях?</p>
<p>Чи серед вражої батави<br />
не мають давні бунчуки?<br />
Перед царем свої булави<br />
хіба не клонять козаки?</p>
<p>Погляньте ж, де зброя?</p>
<p>Де військо в рядах?</p>
<p>Чиєю ж се крів’ю</p>
<p>политий нам шлях?</p>
<p>Ген від Москви аж до Варшави<br />
зачервоніли жупани,<br />
козацтво «здобуває слави»,<br />
спис і нагайки скрізь пани.</p>
<p>На кого ж та зброя</p>
<p>і військо в рядах?</p>
<p>Чиєю ж се крів’ю</p>
<p>политий нам шлях?</p>
<p>А в нас тут «Марсельєзу» чути,<br />
немов тепера «Славний день»,<br />
немов розірвані всі пути<br />
і вороги розбиті впень.</p>
<p>Де зброя, громадо?</p>
<p>Де військо в рядах?</p>
<p>Чи ж крів’ю не досить</p>
<p>политий нам шлях?</p>

<div></div>