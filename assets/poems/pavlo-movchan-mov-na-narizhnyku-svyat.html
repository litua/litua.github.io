<strong>Павло Мовчан – “Мов на наріжнику святині…” </strong>
<p>Мов на наріжнику святині,<br />
стояв нетямкуватий сніг<br />
на камені — чекав хвилини,<br />
щоб впасти сатані до ніг.<br />
Його ніхто вже не підтрима,<br />
крил не підставить, не зведе —<br />
бо падають фортечні зими,<br />
а мої судини незримо<br />
всотали відвологий день…<br />
І, перехнябившись, над шляхом,<br />
хилюсь… ще хвиля — упаду,<br />
літає замість птахи бляха<br />
і розтинає плоть тверду…<br />
Не розіб’юсь — розпорошуся…<br />
Лиш хто окрушини збере?<br />
Дивлюся сам на себе в скрусі,<br />
немов на хатище старе.<br />
Ось грудка снігу, грудка глини,<br />
долівки латка, кістя жмут,<br />
і що не крок, то домовина…<br />
Але ж живуть там, де і мруть…<br />
І я гукаю: — Сніже! Брате!<br />
Ми на наріжнику життя<br />
з тобою стали, як на чати.<br />
Повітря кришиться щербато,<br />
земля — єдине опертя,<br />
але ж вона і поглинає,<br />
і вивергає, й оберта…<br />
Твоє падіння — шлях в безкрає —<br />
твоя остання висота.</p>

<div>




</div>

<p>***</p>

<div></div>