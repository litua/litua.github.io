<strong>Руданський Степан – Ігор — князь сіверський</strong>
<h4><strong>1</strong></h4>
<p>Чи ж не гоже ж то нам буде<br />
Словом давнім, брате,<br />
Словом трудних оповідок<br />
Пісню надпочати,<br />
Пісню тому Ігореві,<br />
Святослава сину,<br />
Що водив колись на бійку<br />
Храбрую дружину?<br />
Та й почати тую пісню,<br />
Як билина бає,<br />
А не з думки, не з замислу,<br />
Як Боян співає.<br />
Бо Боян той, як кому лиш<br />
За пісню береться,<br />
То мислею по дереві<br />
Так і розтечеться.<br />
І ганяє сірим вовком<br />
Через гори, яри,<br />
І літає орлом сивим<br />
Під самії хмари.<br />
І лиш було усобиці<br />
Давні спогадає,<br />
Десять соколів на стадо<br />
Лебедів пускає.<br />
І которую лебідку<br />
Сокіл дотикає,<br />
Та лебідка попереду<br />
Пісню і співає<br />
То старому Ярославу,<br />
То тому Мстиславу,<br />
Що касозького Редедю<br />
Зарізав на славу.<br />
Або коли спогадає<br />
Недавню годину,<br />
То й Красному Романові,<br />
Святослава сину.<br />
Не соколів на лебідок<br />
Той Боян пускає:<br />
То він пальці свої віщі<br />
На струни спускає.<br />
І на живі тії струни<br />
Лиш пальці наскочуть,<br />
То вони вже самі славу<br />
Князям і бренькочуть.</p>
<p>Так пічнемо ж собі, брате,<br />
Пісню ту співати<br />
Від Владимира старого<br />
До Ігоря того,<br />
Що закріпив собі розум<br />
На буйнії волі,<br />
Що наострив своє серце<br />
Одвагою в полі;<br />
Що з одваги і дружину<br />
Повів молодецьку<br />
За рідную землю руську<br />
В землю половецьку.</p>
<h4><strong>2</strong></h4>
<p>Глянув Ігор против сонця —<br />
Сонце померкало,<br />
І од него ціле військо<br />
Тьмою прикривало.<br />
А він каже до дружини:<br />
“Браття і дружино!<br />
Лучче ж нам потятим бути<br />
Ніж в полоні гинуть!<br />
А сядемо, милі браття,<br />
На бистрії коні,<br />
Подивимся, погуляєм<br />
По синьому Доні!”<br />
Спала князеві охота<br />
Дону скуштувати;<br />
І в запалі забув знам’я<br />
І став промовляти:<br />
“Хочу з вами, русинами,<br />
Військом молодецьким,<br />
Коп’є своє приломити<br />
В полі половецькім<br />
Хочу в полі половецькім<br />
Голову зложити<br />
Або Дону великого<br />
Шеломом попити!..”</p>
<p>О Бояне мій, Бояне!<br />
Старий соловію!<br />
Пощебечи полки тії,<br />
Бо я не умію.<br />
Ти по дереві мисленнім<br />
Соловейком граєш,<br />
Ти до хмари і до неба<br />
Думкою літаєш.<br />
Ти споїв би враз і славу,<br />
І тодішнє горе,<br />
Ти слідив би за Трояном<br />
Через ліса-гори.<br />
Скажи ж мені, як почати,<br />
Подай мені руку!..<br />
Може, було так співати<br />
Олегову внуку:<br />
Не соколи через поле<br />
Од вітру несуться,<br />
Галичі стада до Дону<br />
Великого б’ються.<br />
Або, може, мій Бояне,<br />
Велесовий внуче,<br />
Може, мені так почати,<br />
Може, буде лучче:<br />
Іржуть коні за Сулою;<br />
В Києві весілля;<br />
Трублять труби в Новограді,<br />
Стяги край Потивля.<br />
Ігор тілько Всеволода<br />
Милого чекає.<br />
Аж Всеволод прибуває,<br />
Брата і вітає:<br />
“Один ти, мій брате-світе!<br />
Одна моя слава!<br />
Таж обидва ми, Ігорю,<br />
Сини Святослава!<br />
Сідлай, брате, свої коні,<br />
А мої готові,<br />
Там, у Курська, осідлані<br />
Стоять наготові.<br />
А мої куряни — жваві<br />
І свідомі діти:<br />
Вони в мене під трубами<br />
Змаленьку вповиті,<br />
Кінцем коп’я годовані,<br />
Зросли у шеломі,<br />
Путь-дороги їм відомі,<br />
Яри їм знакомі.<br />
У них луки натягнуті,<br />
А тули одкриті,<br />
У них шаблі наострені<br />
Ще й крівлею злиті.<br />
Самі скачуть серед поля,<br />
Як вовки кроваві,<br />
Шукаючи собі честі,<br />
А князеві слави!”</p>
<p>І вступив могучий Ігор<br />
В стремено ногою.<br />
І поїхав з своїм військом<br />
По чистому полю.<br />
Сонце йому путь-дорогу<br />
Тьмою заступає,<br />
І ніч стогне і грізьбою<br />
Птахів розбуджає,<br />
І звірина серед степу<br />
Свище, завиває<br />
І на дереві високім<br />
Диво викликає.<br />
І шле чутку на Помор’є,<br />
Сулу і Суроже,<br />
Волгу, Корсунь і до тебе,<br />
Тьмуторканський боже.<br />
І половці неготові<br />
Дороги обрали<br />
І до Дону великого<br />
Степом пробігали.<br />
І скрипіли їх теліжки<br />
В опівнічну пору,<br />
Як лебеді розпущені<br />
По синьому морю.</p>
<p>Веде Ігор своє військо,<br />
К Дону поспішає,<br />
А біда його без часу<br />
Птахів попасає.<br />
Та й вовки в ярах подобно<br />
Лиха виглядають,<br />
І орли на кості клектом<br />
Звірину скликають.<br />
На червоні щити брешуть<br />
Степові лисиці…<br />
О Руськая земле, земле!<br />
Ти вже на границі!</p>
<p>Довго-довго ніч смеркає,<br />
Зоря-світ запала,<br />
Мла по полю розкотилась,<br />
Поля повкривала.<br />
Заснув щебет соловійний,<br />
Галки починають,<br />
А русини серед поля<br />
Міцно спочивають.<br />
І все поле згородили<br />
Своїми щитами,<br />
Шукаючи собі честі,<br />
А князеві слави.</p>
<h4><strong>3</strong></h4>
<p>Рано в п’ятницю русини<br />
Половців нагнали<br />
І полки їх поганії<br />
Прахом потоптали.<br />
І розсипались стрілами<br />
По вражому полю,<br />
Красних дівок половецьких<br />
Гнали у неволю.<br />
Брали злото й паволоки,<br />
Брали й оксамити,<br />
А лишкою мости собі<br />
Почали мостити.<br />
І мостили по болотах<br />
Та по трясовинах<br />
Опанчами, кожухами,<br />
Зроччям половчина.<br />
А червоний стяг і чілку,<br />
Білую хоругку<br />
І ратище срібне дали<br />
Олегову внуку.</p>
<p>І Олега гніздо храбре<br />
Спочивати сіло;<br />
О, далеко ж воно, бідне,<br />
В поле залетіло.<br />
Ніби воно й не родилось<br />
Само для обижі<br />
Ні соколу, ні кречету,<br />
Ні звірині хижій;<br />
Ні соколу, ні кречету,<br />
Ні орлову сину,<br />
Ані тобу, чорний ворон,<br />
Вражий половчину!</p>
<p>А Гзак уже сірим вовком<br />
Вибігає з дому,<br />
А за Гзаком Кончак їде<br />
К великому Дону.</p>
<p>На другий день дуже рано<br />
Руські поглядають,<br />
Аж криваві в небі зорі<br />
Світ оповідають,<br />
Чорна туча іде з моря<br />
І закрити хоче<br />
Штирі сонці, і по нії<br />
Блискавка мигкоче.<br />
Бути-бути сього ранку<br />
Великому грому,<br />
І дощеві йти стрілами<br />
З великого Дону!<br />
Тут-то коп’ям проламатись<br />
В полі половецькім,<br />
Тут-то шаблям потріщати<br />
В шеломи полвецькі<br />
На сій річці, на Каялі,<br />
Край тихого Дону…<br />
О Руськая земле, земле!<br />
Вертайся додому!</p>
<p>Ото й вітер, внук Стрибогів,<br />
Замахав крилами<br />
На Ігоря військо — з моря<br />
Повіяв стрілами.<br />
І движить земля і стогне,<br />
Ріки текуть мутно,<br />
Порох моле покриває,<br />
Стяги мають смутно.<br />
Ідуть з Дону, ідуть з моря<br />
Половецькі сили,<br />
Зі всіх сторін Ігореві<br />
Полки обступили.<br />
І бісові діли криком<br />
Все поле укрили,<br />
А червоними щитами<br />
Русини покрили.</p>
<p>Закричали половчани,<br />
Заіржали коні.<br />
А ти, туре Всеволоде,<br />
Стоїш на бороні!<br />
Ти на військо половецьке<br />
Прискаєш стрілами,<br />
Ти гримиш об їх шеломи<br />
Стальними мечами.<br />
Куди скочиш, де посвітиш<br />
Шеломом блискучим,<br />
Там голови половецькі<br />
Валяться на кучі.<br />
І шеломи оварськії<br />
Щербаті валились,<br />
Бо у тебе, Всеволоде,<br />
Стріли закалились.</p>
<p>Якії ж то, мої браття,<br />
Дорогії рани!<br />
Він забув життя і шани,<br />
Чернігів коханий.<br />
Забув княжиї звичаї<br />
І столицю ясну,<br />
І княгиню свою милу,<br />
Глібовну прекрасну.</p>
<h4><strong>4</strong></h4>
<p>Були віки Троянові,<br />
Літа Ярослава,<br />
Були бійки і Олега,<br />
Сина Святослава,<br />
Що, бувало, лиш крамоли<br />
Мечем висікає<br />
То по цілій землі Руській<br />
Стріли розсіває.<br />
Що, бувало, в Тьмуторкані<br />
В стремено ступає,<br />
А Ізяслав у Києві<br />
Брязки зачуває, —<br />
А Владимир Всеволодів<br />
Хоч сам не без духу,<br />
У Чернігові щоранку<br />
Затикає вуха.<br />
Тогді й самого Бориса,<br />
Сина Вячеслава,<br />
Привела на суд до себе<br />
Олегова слава<br />
І поклала на зелену<br />
Кінську паполому<br />
За обижу Олегові,<br />
Князю молодому.<br />
Там і князя Ізяслава<br />
Вони доконали,<br />
І Святополк свого батька<br />
Із тої Каяли<br />
Повелів на коні взяти,<br />
На угорські коні,<br />
Та відвезти до Києва<br />
До церкви святої.</p>
<p>О, Олега Гориславця<br />
Війни пам’ятались:<br />
Тогді землі в усобицях<br />
Росли й засівались,<br />
І життя Дайбога внука<br />
В крамолах губилось,<br />
А з-за князів і їх людям<br />
Віку вкоротилось.<br />
Тогді рідко в землі Руській<br />
Орачі співали,<br />
А частіше коло трупів<br />
Ворони кричали,<br />
Та ще галич лепетала<br />
І збирала діти,<br />
Коли з ними на поживу<br />
Хотіла летіти.</p>
<p>Тако-то, люди! Були бійки,<br />
Були в нас і смути,<br />
Та такої, як се була, —<br />
Такої й не чути!<br />
З рання світа до вечора<br />
З вечора до світа<br />
Летять стріли каленії,<br />
Як град серед літа,<br />
Гримлять шаблі об шеломи,<br />
Коп’я молодецькі<br />
Тріщать в полі чужоземнім,<br />
В землі половецькій,<br />
Чорна земля під копитом,<br />
Як та рілля, зрита,<br />
Всі костями засіяна<br />
І крівлею злита.<br />
Полягли там Всеволода<br />
Полки головою,<br />
І по цілій землі Руській<br />
Ізійшли тугою…<br />
А що ж мені зашуміло<br />
Рано за горами?<br />
А що ж мені задзвеніло<br />
Ще перед зорями?<br />
То князь Ігор своє військо<br />
В поле завертає,<br />
Бо жаль йому Всеволода,<br />
Що вже погибає.<br />
І билися день, і другий,<br />
І третій день бились,<br />
Та в полудень і Ігоря<br />
Стяги повалились…<br />
Тут-то браття розлучились<br />
З берега Каяли,<br />
Тут для себе кривавого<br />
Вина не дістали.<br />
Тут лиш військо докінчило,<br />
Сватів напоїло,<br />
А само за Руську землю<br />
Землі попоїло.<br />
Никне трава жалощами,<br />
Листя ізсушились,<br />
І дерево небологом<br />
До землі склонилось.</p>
<h4><strong>5</strong></h4>
<p>Невесела ж бо то, брате,<br />
Година настала:<br />
Вже пустиня та повітря<br />
Силу повкривала.<br />
То в синах Дайбога внука<br />
Злибіда ожила<br />
І на землю Троянову<br />
Дівою ступила;<br />
І лебіжими крилами<br />
Розплескала море<br />
І у Дону, плескаючи,<br />
Розбудила горе.<br />
Розбудила врем’я тяжке,<br />
Підійнялись фінни,<br />
А у князів на поганих<br />
Усобиця гине,<br />
Бо брат брату став казати:<br />
“Се моє, мій брате!”<br />
“І се моє, і то моє!” —<br />
Другий став казати,<br />
І за мале, як велике,<br />
Стали вимовляти<br />
І самі на себе стали<br />
Крамоли кувати.<br />
А погані зі всіх сторін<br />
Зволікали сили<br />
І на рідну землю Руську<br />
Бідою ходили…</p>
<p>О, далеко ж зайшов сокіл<br />
К морю птахів бити,<br />
Та храброго вже Ігоря<br />
Полку не вскресити.<br />
Жгля і Карна в Руську землю<br />
З криком поскакали<br />
І там в полум’ї червонім<br />
Змагу вимивали.<br />
І сплакались руські жони,<br />
Стали голосити:<br />
“Ой уже ж нам мужів наших<br />
Мислю не змислити,<br />
Ні мислею ізмислити,<br />
Думою згадати,<br />
Ні очима оглядати,<br />
Ні гостини брати,<br />
Ні золота, ані срібла<br />
Не пересипати!”</p>
<p>Застогнав-бо вже і Київ<br />
Жалем та тугою,<br />
Зажурився і Чернігів<br />
Напастю лихою,<br />
Туга жятка розлилася,<br />
Наробила жалю,<br />
І печаль тече, жирує<br />
По руському краю.<br />
А князі усе на себе<br />
Крамоли кували,<br />
І погані Руську землю<br />
Всюди оббігали,<br />
І збирали дань по білці<br />
Од кожного двору,<br />
І сипали добром руським<br />
По синьому морю.<br />
Бо тії два Святославці,<br />
Бо тії дві сили,<br />
Всеволод і храбрий Ігор<br />
Кривду розбудили,<br />
Котру батько їх київський<br />
Приспав було тихо…</p>
<p>О, великий Святослав той<br />
Був половцям лихо!<br />
Він розпудив їх полками,<br />
Стальними мечами;<br />
Він на землю половецьку<br />
Наступив ногами,<br />
Притоптав горби високі<br />
І яри глибокі,<br />
Змутив ріки і озера,<br />
Висушив потоки;<br />
І Коб’яка з лукомор’я<br />
Вихром молодецьким<br />
Він вихватив із залізних<br />
Полків половецьких.<br />
І попав Коб’як поганий<br />
В Київ, у столицю,<br />
В Святославові покої<br />
В князеву гридницю.</p>
<p>Тож-то німці та венедці,<br />
Греки та морава<br />
Князя Ігоря не хвалять,<br />
Хвалять Святослава.<br />
Того гудять, бо він стратив<br />
Полки молодецькі<br />
І золото руське всипав<br />
В ріки половецькі.<br />
Ще й для себе, молодого,<br />
Добув сідло нове,<br />
Сів із свого золотого<br />
В сідло кощійове.</p>
<h4><strong>6</strong></h4>
<p>Зажурилися забрала,<br />
І весілля плаче,<br />
І Святослав зажурився,<br />
Смутний сон побачив.<br />
“Снилось мені, — став казати, —<br />
І бачили очі,<br />
Що в Києві між горами<br />
Спав я сеї ночі<br />
І що ви коло постелі<br />
Тисової стали<br />
І чорною папломою<br />
Мене одягали;<br />
Що хтось мені вино черпав,<br />
Вино синє було<br />
І з тяжкою трутиною<br />
Ізмішане було;<br />
Що з порожніх черепашок<br />
Жемчуг висипали<br />
Мні на груди якісь люди<br />
І мя милували;<br />
Що в теремі злотоверхім<br />
Стелю похитнуло<br />
І дошки самі стояли,<br />
Сволока не було;<br />
Що ворони ті бісові<br />
Всю ніч-вечір грали<br />
Та у Плінська на болоні<br />
Ліса оббивали…<br />
А я шлю їх і не зішлю<br />
На синеє море…”<br />
“Княже! — мовили бояри, —<br />
Ум забрало горе!<br />
Се ж бо в тебе два соколи<br />
Полетіло з хати.<br />
З отня стола золотого<br />
Щастя пошукати;<br />
Пошукати Тьмуторкана,<br />
Вернути додому<br />
Або шеломом попити<br />
Великого Дону.<br />
То вже крильця тих соколів<br />
То вже припішали,<br />
Тії крильця вже погані<br />
Шаблями обтяли,<br />
А самих їх опутали<br />
В залізнії пута,<br />
Бо в день третій — пам’ятаєш? —<br />
Темно було тута.<br />
Два червоних стовпи згасло,<br />
Дві сонці зтемніло,<br />
І молодих два місяці<br />
З ними потемніло.<br />
То Олега й Святослава<br />
Тьма обволочила,<br />
То й на річці, на Каялі,<br />
Тьма світ перекрила…<br />
Горе-горе землі Руській<br />
Великеє дуже:<br />
Розсипались половчани,<br />
Як гніздо пардуже,<br />
Розсипались, розіллялись,<br />
Морем затопили,<br />
І буйство їх великеє<br />
Дає фінну сили.<br />
І вже ганьба перенеслась<br />
І стала хвалою,<br />
Уже й нужда підійнялась,<br />
Тріснула на волю,<br />
Уже й диво покотилось<br />
По чистому полю.<br />
І готськії діви грають<br />
По синьому морю<br />
І по березі співають,<br />
Руським злотом дзвонять;<br />
Вихваляють врем’я Буса,<br />
Земсту Шараконя;<br />
І милують тую земсту,<br />
Як дитину мати!<br />
[А нам уже, нам, дружині,<br />
Весілля не мати!”]</p>

<div>




</div>

<h4><strong>7</strong></h4>
<p>Тоді Святослав великий<br />
Сплакав за синами<br />
І золоте слово мовив,<br />
Змішане з сльозами:<br />
“Ой Ігорю! Всеволоде!<br />
Сини мої милі!<br />
Рано ж бо ви половецьку<br />
Землю заквилили.<br />
Рано землю ту мечами<br />
Стали заквиляти,<br />
Рано, рано собі слави<br />
Почали шукати.<br />
Та нечесно ж то ви, діти,<br />
Ворога побили,<br />
Та нечесно ж кров погану<br />
По землі пролили…<br />
Знати серце ваше храбре<br />
У горні стопилось,<br />
Ще й до того у буйості<br />
Само закалилось<br />
Закувалось, закалилось,<br />
Діти мої милі!<br />
Чи ж сивині моїй срібній<br />
Се ви учинили?..<br />
Не виджу ж бо я все власті,<br />
Ані війська много,<br />
Багатого та сильного<br />
Ярослава мого,<br />
Мого брата Ярослава,<br />
Що ходив війною<br />
І з чернігівською биллю,<br />
З биллю і чужою:<br />
Із могутів, із татранів,<br />
І із шелебирів,<br />
Із топчаків, і ревугів,<br />
І із голебирів,<br />
Що без щита з захалявком<br />
Полки криком били<br />
І в прадідню собі славу,<br />
Не в дзвони дзвонили.</p>
<p>Та сказали ж ви: самі ми<br />
Слави захотіли,<br />
Переднюю самі возьмем,<br />
Задню переділим…<br />
Ой Ігорю! Всеволоде!<br />
Жаль мені вас, діти!<br />
Чи б не диво мні, старому,<br />
Та молодіти?<br />
Таже в літах саме й сокіл,<br />
Птиць високо гонить<br />
І не дасть гнізда в обижу<br />
З свої оборони.<br />
Але княже зло настало,<br />
Пособи не буде,<br />
Тепер внівеч обернулись<br />
Години і люди!</p>
<p>Під шаблями половчанів<br />
Кричать коло Ромен,<br />
Володимир під ранами —<br />
Всюди плач та гомін.<br />
Туга князю Владимиру,<br />
Глібовому сину.<br />
А ти, княже Всеволоде,<br />
Прихильного кинув!<br />
Чи ж не міг би ти здалека<br />
Мислю прилетіти,<br />
Отня стола золотого<br />
Спасти, поглядіти?<br />
Таже веслами ти можеш<br />
Волгу розкропити,<br />
Таже шеломом ти можеш<br />
Весь Дон перелити.<br />
Якби ти був — здешевіли б<br />
Половці погані:<br />
Була б яга по ногаті,<br />
Кощій по різані.<br />
Таж ти можеш і посуху<br />
Стрілити до Дону<br />
Шереширами живими<br />
Глібового дому!</p>
<p>А ти, Рюриче й Давиде!<br />
Правнуки орлові!<br />
Чи ж не ваші ж то шеломи<br />
Плавали по крові?<br />
Чи ж не ваша ж то дружина<br />
Літає на волі,<br />
Як ті тури поранені<br />
На чужому полі?<br />
Вступіть, пани господарі,<br />
В золотеє стрем’я<br />
З обижу половецьку,<br />
За лихеє врем’я.<br />
За рідную землю Руську,<br />
Зе Ігоря рани,<br />
За буйного Святославця<br />
Гримніть на поганих!</p>
<p>Ти, галицький Осмомисле,<br />
Княже Ярославе!<br />
На золотім столі своїм<br />
Ти сидиш у славі.<br />
Підпер гори угорськії<br />
Злізними полками,<br />
Заступив путь королеві,<br />
Звів Дунайські брами,<br />
Кидаючи через хмари<br />
Кремінь до Дунаю,<br />
Наряджаючи по ріках<br />
Судна до Дунаю.<br />
Твоя грізьба пролетіла<br />
Помежи землями,<br />
Ти Києву відмикаєш<br />
Золотії брами.<br />
З отня стола золотого<br />
Острими стрілами<br />
Ти стріляєш і султанів<br />
Десь там за морями.<br />
Стріляй, княже Ярославе,<br />
Кончака лихого,<br />
Половчина поганого,<br />
Кощія старого,<br />
За рідную землю Руську,<br />
За Ігоря рани,<br />
За буйного Святославця<br />
Стріляй його, пане!</p>
<p>А ти, княже буй Романе,<br />
І ти, Местиславе!<br />
Ваші мислі храбра думка<br />
Заносить до слави,<br />
І по славу, по криваву,<br />
Ви ходите сміло,<br />
І плинете ви високо<br />
В буйості на діло,<br />
Як той сокіл, що в повітрі<br />
Крила розширяє,<br />
Коли птицю в своїм буйстві<br />
Замогти бажає…<br />
Бо папорги в вас залізні,<br />
Шеломи латинські,<br />
Ними трісла земля ціла<br />
І сторони фінські:<br />
І ятвяги, й деремела,<br />
Литва й половчани<br />
Склали луки і голови<br />
Під тими мечами…<br />
Князі! Князі! Вже Ігорю<br />
Сонце світ закрило,<br />
І дерево небологом<br />
Листя обронило.<br />
І по Рсі і Сулі стали<br />
Городи ділити,<br />
А храброго вже Ігоря<br />
Полку не вскресити…<br />
Вас Дон, князі, викликає,<br />
Щоб ви полетіли,<br />
І храбрії Ольговичі<br />
На бійку поспіли!</p>
<p>Ой Інгварю, Всеволоде!<br />
Ви руськая слава!<br />
І всі три ви шестокрильці<br />
Гнізда Местислава!<br />
Не побійним ви жеребом<br />
Власть забрали в руки,<br />
Нащо ж вам шеломи злоті,<br />
Щити лядські й луки?<br />
Загородіть теє поле<br />
Кріпкими щитами!<br />
Зачиніть ворота полю<br />
Острими стрілами<br />
Та за рідну землю Руську,<br />
За Ігоря рани,<br />
За буйного Святославця<br />
Вийдіть на поганих!</p>
<p>Ідіть, князі! Бо вже й Сула<br />
Од половців стала<br />
І не тече срібним струєм<br />
До Переяслава.<br />
Ба й Литва вже піднялася<br />
На тих полочанів,<br />
І Двіна тече болотом<br />
Од крику поганих.<br />
Там один лиш син Васильків,<br />
Ізяслав Полоцький,<br />
Брязнув острими мечами<br />
В шеломи литовські.<br />
Він притріпав було славу<br />
Дідові Всеславу,<br />
Але і сам покотився<br />
На траву криваву,<br />
Перекритий червоними<br />
Вражими щитами,<br />
Притріпаний литовськими<br />
Острими мечами.<br />
І лотовський князь поганий<br />
Підняв його з крові,<br />
Скотив його на постелю<br />
Та й до нього мовив:<br />
“Вже дружину твою, княже,<br />
Птиці повкривали<br />
І червону кров полоцьку<br />
Звірі позлизали…”<br />
Не було тут його брата,<br />
Брата Брячислава,<br />
Ні другого, Всеволода,<br />
Коло Ізяслава.<br />
Один душу жемчужную<br />
Виронив із тіла<br />
Через рану кривавую,<br />
Злоте ожерілля,<br />
І голоси ниють жалем —<br />
Зникнуло весілля!<br />
Трублять труби городенські…<br />
Княже Ярославе,<br />
І усі ви, князі, внуки<br />
Та плем’я Всеславе!<br />
Вкладіть мечі вережані,<br />
Знизьте свої стяги,<br />
Уже ж бо ви вискочили<br />
Із дідньої слави:<br />
Бо своїми крамолами<br />
Ви погані стаї<br />
Стали зводити на землю,<br />
На руськії краї,<br />
На руськую рідну землю,<br />
На життя Всеслава,<br />
Котрій уже й од половців<br />
Насил на неслава!”</p>
<h4><strong>8</strong></h4>
<p>А Всеслав той на сьомому<br />
Трояновім віку<br />
Кинув жереб та й поїхав<br />
По любую дівку.<br />
І крюками, не ногами,<br />
Піднявся на коні,<br />
І прискочив до Києва<br />
В залізнії броні,<br />
І там собі тілько древком<br />
Од копія свого<br />
Дотикався до княжого<br />
Стола золотого.<br />
Із Києва звіром скочив<br />
В північній годині,<br />
З Білгорода обісився<br />
Ще в тумані синім.<br />
І візницями тяжкими<br />
Та трирогачами<br />
Відчинив іще до рання<br />
Новгородські брами;<br />
Розбив славу Ярославу,<br />
Полив сухі ниви,<br />
І з Дудуток сірим вовком<br />
Скочив до Немиги.<br />
А в Немизі снопи стелять<br />
Та все головами,<br />
А молотять по головах<br />
Стальними ціпами.<br />
І на тоці життя кладуть,<br />
Решетами сіють<br />
І живую душу з тіла<br />
Лопатами віють.<br />
І береги на Немизі,<br />
Низькі та криваві,<br />
Не бологом засіяні —<br />
Руськими костями…</p>
<p>Всеслав, було, людей судить,<br />
Князям раду радить,<br />
А сам вночі сірим вовком<br />
І нудить, і вадить.<br />
З Києва до Тьмуторкана<br />
Ще до кур доскочить,<br />
Путь Хорсові великому<br />
Вовком перескочить.<br />
Тому в Полоцькім дзвонили<br />
Утреню в Софії,<br />
А він чував аж у Київ<br />
Дзвони голоснії.<br />
Але дармо! В другім тілі,<br />
Хоч і душа віща,<br />
Та зазнає біди-лиха,<br />
Як та і не віща.<br />
На його-то, може, долю,<br />
Долю нещасливу,<br />
Боян віщий і ізмислив<br />
Приспівку правдиву:<br />
“Не тра, — каже, — ні хитрому<br />
ні горазду бути,<br />
бо і птиці гораздії<br />
суда не минути…”</p>
<p>О, стогнати землі Руській<br />
Не час, не годину,<br />
Спом’янувши князів первих<br />
Первую годину.<br />
Не сил було пригвіздити<br />
Владимира того<br />
До київських гір високих,<br />
Стола золотого.<br />
То отож-то тепер стали<br />
Стяги та коруги:<br />
Одні стаги Рюрикові,<br />
Давидові другі.<br />
Но й Волинці носять роги,<br />
Їм хоботи крають,<br />
І їх коп’я на Дунаї<br />
Славу їм співають.</p>
<h4><strong>9</strong></h4>
<p>Ярославни тихий голос<br />
Незнакомий чує,<br />
Зозулею рано-рано<br />
Бідная воркує:<br />
“Зозулею полечу я, —<br />
Каже, — по Дунаї,<br />
Обмочу рукав бобровий<br />
На річці Каялі.<br />
Вийму з князя молодого<br />
Половецькі стріли<br />
І утру криваві рани<br />
На змученім тілі!”</p>
<p>Ярославна рано плаче<br />
Дрібними сльозами,<br />
У Путивлі на забралі<br />
Воркує словами:<br />
“Ой вітре мій, — каже, — вітре!<br />
Буйнеє вітрило!<br />
Чого ж ти, мій господине,<br />
Вієш через силу?<br />
Чого мечеш, чого гониш<br />
Тії стріли фінські<br />
На легеньких своїх крилах<br />
На милого військо?<br />
А чи ж мало тобі хмари<br />
Віяти на гори<br />
Та кораблі колисати<br />
На синьому морі?<br />
Чого ж ти, мій господарю,<br />
Ти, моє весілля<br />
По ковиллю степовому,<br />
Як порох, провіяв?”</p>
<p>Ярославна рано плаче<br />
Дрібними сльозами,<br />
У Путивлі на забралі<br />
Воркує словами:<br />
“Дніпре славний! Пробив же ти<br />
Каміннії гори<br />
Через землю половецьку<br />
На синєє море!<br />
Милував же ти на собі<br />
Живі та здорові<br />
Святославові байдаки<br />
В степи Коб’якові;<br />
Помилуй же й мого мужа,<br />
Дніпре-господине,<br />
Щоб не слала сліз до нього<br />
Я на море синє!”</p>
<p>Ярославна рано плаче<br />
Дрібними сльозами,<br />
У Путивлі на забралі<br />
Воркує словами:<br />
“Сонце моє золотеє,<br />
Сонце моє ясне!<br />
Всім ти, сонце, єси тепле,<br />
Всім ти, сонце, красне.<br />
Чого ж лучі ті гарячі,<br />
Ті пекучі дуже,<br />
Ти пустило не на хмари,<br />
А на військо мужнє?<br />
І згагою серед поля<br />
Луки їм спрагнуло<br />
І тугою на безвідді<br />
Тули їм заткнуло!”</p>
<h4><strong>10</strong></h4>
<p>Аж бризнуло синє море<br />
Саме опівночі,<br />
Ідуть змроки туманами,<br />
Закривають очі.<br />
Ігореві бог путь каже<br />
З неволі додому,<br />
На Руськую землю — к отню<br />
Столу золотому.<br />
Позгасали ще звечора<br />
Вечірнії зорі.<br />
Ігор спить не спить і чує,<br />
Мислю мірить поле,<br />
Мірить з Дону великого<br />
До малого Донця.<br />
Аж кінь заржав опівночі,<br />
Що до сходу сонця.<br />
І Овлур там за рікою<br />
Свиснув на все поле,<br />
Дає князю розуміти,<br />
Що усе готове…<br />
Але князю, знать, не бути!<br />
Земля загуділа,<br />
Застукала, загримала,<br />
Трава зашуміла.<br />
То вже вежі половецькі<br />
З поля підіймались,<br />
За Ігорем, за Овлуром<br />
У погоню гнались.</p>
<p>А князь Ігор горностаєм<br />
К трістю підбігає,<br />
Скочив гоголем на воду,<br />
На коня впадає;<br />
З коня скочив босим вовком, побіг лугом Донця<br />
І соколом під туманом<br />
Летить до схід сонця<br />
І збиває сірі гуси,<br />
Лебеді й тетерю<br />
На голоднеє снідання,<br />
Обід та вечерю.<br />
Коли ж Ігор через степи<br />
Соколом літає,<br />
То Влур за ним сірим вовком<br />
Ззаду підбігає.<br />
І обидва студеную<br />
Росу отрясали,<br />
Бо обидва свої коні<br />
Бистрі підірвали.</p>
<p>“Ой Ігорю! — Донець каже. —<br />
Не мал тобі слави,<br />
Землі Руської весілля,<br />
Кончаку неслави!”</p>
<p>“Ой Донче мій! — Ігор каже. —<br />
Не мал тобі слава,<br />
Що милував ти на хвилях<br />
Сина Святослава,<br />
Що стелив траву зелену<br />
Понад берегами,<br />
Одягав туманом теплим<br />
Попід деревами.<br />
Стеріг його ти гоголем<br />
На воді при вітрі,<br />
Чайками на бистрих струях,<br />
Черняддю в повітрі.<br />
Чи ж не правда, — каже, — Стугна<br />
Струю чудну має,<br />
Бо чужі потоки зжерла,<br />
Сама голодає.<br />
І мутнії свої струї<br />
Об корчі розтерла,<br />
Молодому Ростиславу<br />
Дніпра не відперла?<br />
І на темнім не березі<br />
Мати Ростислава<br />
Оплакала молодого<br />
Сина Ростислава.<br />
Там і квіти зажурились,<br />
Жалобою вкрились,<br />
І дерева із тугою<br />
До землі склонились.</p>
<h4><strong>11</strong></h4>
<p>Не сороки ж то на полі<br />
Вились, скреготали —<br />
То їздили Гзак з Кончаком<br />
Та сліду шукали.<br />
І ворони не каркали,<br />
І галки замовкли,<br />
Сороки не скреготали,<br />
Полози лиш повзли.<br />
А ятелі путь до річки<br />
Тукотом справляють,<br />
Соловії живим співом<br />
Світ оповідають.</p>
<p>І мовить Гзак Кончакові:<br />
“Ми жалю не маєм,<br />
Коли сокіл в гніздо летить,<br />
Соколича маєм,<br />
Золоченими стрілами<br />
Його розстріляєм!”</p>
<p>А до Гзака Кончак каже:<br />
“Ми жалю не маєм,<br />
коли сокіл в гніздо летить,<br />
то ми дівку маєм,<br />
опутаєм соколича<br />
та й жалю не маєм!”</p>
<p>І мовить Гзак Кончакові:<br />
“Ой брате мій, брате!<br />
Коли його опутаєм,<br />
Жалю будем мати.<br />
Коли його опутаєм,<br />
Осміють нас люди,<br />
Бо не буде соколича,<br />
І дочки не буде!<br />
Тогді стануть на Каялі<br />
Нас і птиці бити,<br />
І у полі половецькім<br />
Більше нам не жити!”</p>
<h4><strong>12</strong></h4>
<p>А пішло ж ходюче слово<br />
Сталого Бояна<br />
І на жінку молодую<br />
Співака Когана,<br />
Що жив колись у Олега<br />
І у Святослава<br />
Та хвалив стареє врем’я<br />
Діда Ярослава:<br />
“Хоч без плечей тобі тяжко,<br />
Голово, стояти,<br />
Але гірко і для тіла<br />
Голови не мати…”<br />
І як справді тілу тяжку<br />
Без голови бути,<br />
То так тяжко й землі Руській<br />
Без Ігоря бути.</p>
<p>Сонце світиться на небі,<br />
Небо освітилось,<br />
А князь Ігор в землі Руській,<br />
І все звеселилось.<br />
І дівчата на Дунаї<br />
Співають і в’ються,<br />
І голоси через море<br />
До Києва ллються.<br />
Ігор їде Боричевом<br />
У Київ на прощу<br />
До святої матір-божі<br />
В церкву Пирогощу.<br />
Поклонився, помолився<br />
І сів на посаді —<br />
І городи всі веселі,<br />
І сторони раді!</p>
<h4><strong>———</strong></h4>
<p>Колись-то ми князям старим<br />
Співали, мій брате!<br />
А потому і молодим<br />
Прийшлось заспівати.<br />
Слава ж Ігорю, Всеволоду,<br />
Синам Святослава!<br />
Владимиру Ігоричу<br />
І дружині слава!<br />
Здорові ж ви, князі, будьте!<br />
Здорова, дружино!<br />
Що боретесь за християнів,<br />
Що погані гинуть…<br />
Нехай гинуть поганії,<br />
Як у воду камінь!<br />
Зато буде князям слава,<br />
А дружині — амінь.</p>

<div></div>