<strong>Микола Вінграновський – Сільська поема</strong>
<p>На сірому крилі, на скіфській сірій ночі,<br />
Де все жага, і доля, і мана, —<br />
Лілова тінь весни, грози вишневі очі,<br />
І ти, моя любове, не сама!</p>
<p>Я знав цю землю голодом у чунях,<br />
Арійським запахом бензину і хреста…<br />
Прогрілися сніги, і на снігах очуняв<br />
Той крок зерна, що йти не перестав.</p>

<div>




</div>

<p>Як він пішов! Як вибігли світанки,<br />
Підплигнули плуги навстріч його ході!<br />
Носами довгими унюхувались танки<br />
В зерновий слід — й не вірили собі:</p>
<p>Де літаки? де миші? малярія?<br />
Туляремія? голодовка? тиф?..<br />
А він Ішов, той крок зерна, як мрія,<br />
Ішов крізь них, і збоку, і по них!</p>
<p>Бо там за Ятранню — Веселі Боковеньки!<br />
Роса, і мед, і світлі снігурі,<br />
Зоря летить, як молодий Шевченко,<br />
І золоте обличчя у зорі!</p>
<p><em>1971</em></p>

<div></div>