<strong>Герасим’юк Василь – Вони ще діти…</strong>
<p>А Марічку габи взєли,<br />
поглинула річка…</p>
<p>Вони ще <a href="http://onlyart.org.ua/?page_id=36385">діти</a> в білих рантушках,<br />
у плесі темнім, дебрі темній граються,<br />
а вже габа з ягням у бурунах<br />
за тою МарічкОю ходять назирці.</p>

<div>




</div>

<p>Вона вже знає співанку сумну,<br />
вона про себе знає вже співаночку.<br />
У річку каламутну і страшну<br />
вона в тій пісні падає, Іваночку.</p>
<p>Це сон, в якому сивіють уста<br />
і з кореня спалахує смерека, –<br />
крізь мене сипле глиця золота.<br />
…Заснув я на найтонший волос предка.</p>

<div></div>