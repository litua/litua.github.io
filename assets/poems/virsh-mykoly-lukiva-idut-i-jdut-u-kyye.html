<strong>Микола Луків – Ідуть і йдуть у Києві дощі…</strong>
<p>Ідуть і йдуть у Києві дощі.<br />
Намокли парасольки і плащі.<br />
Пливе на річку схожий тротуар, —<br />
Ані зірок, ні сонця із-за хмар.</p>
<p>Майдани, парки, вулиці, мости,<br />
Напнуті над трамваями дроти,<br />
Розсипані у просторі вогні —<br />
Усе немовби в летаргійнім сні.</p>

<div>




</div>

<p>А в нашім домі затишок, тепло,<br />
І ми удвох, і хилиш ти чоло<br />
Мені на груди, й діти наші сплять,<br />
І тихо краплі в шиби шарудять.</p>
<p>Спокійно, мирно, світло на душі, —<br />
Ідуть і йдуть у Києві дощі.</p>

<div></div>