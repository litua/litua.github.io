<strong>Герасим’юк Василь – Є різні ватри. Є ватрИ</strong>
<p>Є різні ватри. Є ватрИ,<br />
що з довгими прийшли ночами.<br />
Горять в снігах під небесами<br />
на голому джубрі гори,<br />
горять немов між нами.<br />
Ти —<br />
по той бік полум’я.<br />
Несила<br />
очей від нього відвести.<br />
Мене ти забуваєш, мила,<br />
бо думаєш лише про те,<br />
про що це вогнище захоче.<br />
І тільки не заплющуй очі,<br />
допоки виє і мете.</p>
<p>Є різні ватри. Йду до тих,<br />
що відпадали нам весною,<br />
і не між мною і тобою,<br />
а скрізь, де камінь над водою<br />
і ми — у водах молодих.</p>

<div>




</div>

<p>Є різні. Є, що до зорі<br />
любилися, вони до рана<br />
померли —<br />
то ватри на Йвана,<br />
а не під снігом на горі.<br />
Є різні. А були й такі,<br />
які не мали б відпадати.<br />
Та не твоя вина.<br />
Знайшла ти<br />
моє обличчя в темноті.<br />
Є різні. В них свої права<br />
на серце стомлене й скажене.<br />
Лиш мама щоб була жива.<br />
Вона ще молиться за мене.</p>
<p>Є різні ватри. Але я<br />
люблю осінні, вечорові,<br />
коли шарпнеться голос крові<br />
в багатті мудрім, як змія.</p>
<p>…На Спаса,<br />
вдосвіта,<br />
в димах<br />
навколо церкви й серця свічі<br />
горіли.<br />
Ти і в цім сторіччі<br />
пройшла —<br />
немов по тих свічках.</p>
<p>А в ці осінні вечори<br />
заносиш до комор молОка,<br />
де скине шкіру тьма стоока,<br />
бо вже горять мої ватрИ.</p>

<div></div>