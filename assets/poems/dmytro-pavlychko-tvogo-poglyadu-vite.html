<strong>Дмитро Павличко – “Твого погляду вітер…” </strong>
<p>Твого погляду вітер<br />
піднімає з землі моє серце<br />
наче кленовий листок<br />
і я вже лечу над світом<br />
і лоскотно мені від польоту<br />
та в мереживі ранку хмари<br />
як пір’я крилатого моря<br />
проламуються піді мною<br />
і я падаю<br />
падаю<br />
на мене летять полотна<br />
колючих стерень<br />
дзеркала ставів<br />
плетениці стежок<br />
отари осіннього лісу<br />
леза колій<br />
тарелі стадіонів<br />
брили будинків<br />
і кранів краби<br />
де ж білі дзвіниці грудей твоїх<br />
щоб я розбитися лагідно міг?</p>

<div>




</div>

<p>***</p>

<div></div>