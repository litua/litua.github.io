<strong>Тарас Шевченко – Мені тринадцятий минало</strong>
<p>Мені тринадцятий минало.<br />
Я пас ягнята за селом.<br />
Чи то так сонечко сіяло,<br />
Чи так мені чого було?<br />
Мені так любо, любо стало,<br />
Неначе в бога ……<br />
Уже прокликали до паю,<br />
А я собі у бур’яні<br />
Молюся богу… І не знаю,<br />
Чого маленькому мені<br />
Тойді так приязно молилось,<br />
Чого так весело було?<br />
Господнє небо, і село,<br />
Ягня, здається, веселилось!<br />
І сонце гріло, не пекло!<br />
Та недовго сонце гріло,<br />
Недовго молилось…<br />
Запекло, почервоніло<br />
І рай запалило.<br />
Мов прокинувся, дивлюся:<br />
Село почорніло,<br />
Боже небо голубеє<br />
І те помарніло.<br />
Поглянув я на ягнята!<br />
Не мої ягнята!<br />
Обернувся я на хати —<br />
Нема в мене хати!<br />
Не дав мені бог нічого!..<br />
І хлинули сльози,<br />
Тяжкі сльози!.. А дівчина<br />
При самій дорозі<br />
Недалеко коло мене<br />
Плоскінь вибирала,<br />
Та й почула, що я плачу.<br />
Прийшла, привітала,<br />
Утирала мої сльози<br />
І поцілувала …..</p>

<div>




</div>

<p>Неначе сонце засіяло,<br />
Неначе все на світі стало<br />
Моє… лани, гаї, сади!..<br />
І ми, жартуючи, погнали<br />
Чужі ягнята до води.</p>
<p>Бридня!.. а й досі, як згадаю,<br />
То серце плаче та болить,<br />
Чому господь не дав дожить<br />
Малого віку у тім раю.<br />
Умер би, орючи на ниві,<br />
Нічого б на світі не знав.<br />
Не був би в світі юродивим,<br />
Людей і бога не прокляв!</p>
<p><em>[Друга половина 1847, Орська кріпость]</em></p>

<div></div>