<strong>Кацай Олексій – Закон черги</strong>
<p>Навпіл розтято серця і осердя<br />
здерто гримасами з лиць людські риси<br />
вже не страшні ні хвороби ні списи<br />
бо у скафандрах вийшовши з лісу<br />
нам задарма пропонують безсмертя<br />
наче голодному варево з дерті<br />
вгору здійнявши скоцюблені пальці<br />
чи то прибульці а чи то блукальці<br />
і мерехтять у пітьмі неозорій<br />
мо’ трухляки а мо’ вранішні зорі<br />
в час коли ми аж по вуха у смерку<br />
безлад довірливий юрмища людства<br />
в координатах злоби і жмикрутства<br />
у кострубату ладнаємо чергу<br />
і розучившись любити й жаліти<br />
в сутінках сутності стислого світу<br />
змінюємо математику волі<br />
впалих зібгавши надгеометрічно<br />
і за безсмертя вбиваючи звично<br />
на арифметику наших підборів<br />
й очі біліють неначе від плісняви<br />
в дивній місцевості без видноколу<br />
в мить відкриття світового закону<br />
про пропорційність жадоби і тісняви</p>

<div></div>