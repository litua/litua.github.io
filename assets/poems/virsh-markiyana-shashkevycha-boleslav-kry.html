<strong>Маркіян Шашкевич – Болеслав Кривоустий під Галичем, 1139</strong>
<p>Не згасайте, ясні зори,<br />
Не вій, вітре, зниз Дністра,<br />
Не темнійте, красні звори,<br />
Днесь, Галиче, честь твоя!<br />
Бо хто русин — підлітайте<br />
Соколами на врага!<br />
Жваво в танець, заспівайте<br />
Піснь веселу: гурра-га!<br />
Побарися, облак тьмистий,<br />
Ще годинку, ще постій:<br />
Тобі прийде розповісти<br />
Славний руський з ляхом бій.<br />
Од Бескида аж до моря<br />
Піснь весела загула,<br />
Від запада аж де зоря Чути голос: гурра-га!<br />
Покрай Дністра, край бистрого,<br />
Ясний сокіл там жене —<br />
Ярополка київського<br />
Скоропадний кінь несе.<br />
Гей, хто русин — за ратище,<br />
В крепкі руки — меч ясний,<br />
Шпарка стріла най засвище,—<br />
Гордий ляше, день не твій!<br />
Не оден ти город красний<br />
Лютим мечем розметав,<br />
Руки не оден нещасний<br />
По родині заломав!<br />
Нині щезла пуста слава,<br />
Скверний розірвавсь вінець,<br />
Сорок восьма крвава справа<br />
Гидкий дала ти конець.<br />
Бач, Болеслав гордовитий<br />
Поклоном низеньким впав,<br />
Враг, напасник сановитий,<br />
На чужім коні втікав.<br />
Радость, радость, галичани:<br />
Не загостить більше враг!<br />
Грими, Дністре, шуми, Сяне,—<br />
Не прискаче вовком лях!</p>

<div></div>