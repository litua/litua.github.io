<strong>Мозолевський Борис – Неоліт</strong>
<p><em>монолог</em></p>
<p>Над степом повінь місячна пливла,<br />
Я гола йшла, збирала квіт ромену.<br />
В моїх очах кипіла синя мла,<br />
І місяць цілував мені рамена.</p>
<p>За балкою дві ватри на горі,<br />
А на землі ще ні межі, ні вежі.<br />
Дві білі мої втіхи, дві зорі,—<br />
Кому дам спити вашої пожежі?</p>
<p>О непорочна святосте зачать<br />
Над прірвою бездонно-голубою!<br />
Ти чуєш, світе,— лебеді ячать?<br />
І олені ідуть до водопою.</p>

<div>




</div>

<p>Луна, мов дзвін, над степом прогула,<br />
І гурт завмер сторожко край дороги.<br />
Чатує там на оленів стріла,<br />
І ось один з них сумно скине роги.</p>
<p>На жовтім рінні розтечеться мак,<br />
Він похитнеться і сповзе додолу.<br />
Тоді стрункий, засмалений юнак<br />
Його на спині понесе додому.</p>
<p>Я тільки подивлюся і піду<br />
В блакитну повінь, в місячну завію.<br />
На срібні зела мовчки упаду<br />
І тихими вустами споловію.</p>

<div></div>