<strong>Павло Мовчан – Пізньої осені </strong>
<p>Понад водою птах стеливсь,<br />
понад водою голубою<br />
ширяв уже пожухлий лист<br />
і застив літо сам собою.<br />
Вода засмучена була,<br />
бо скаламучена дощами;<br />
в ній мокло білих два крила,<br />
що небо зменшили над нами.<br />
Відбитий прохолодний день<br />
дививсь на вимиті обличчя,<br />
не віднаходячи ніде<br />
слідів минулого величчя.<br />
Погнуті списи комишу,<br />
і хвиля, здрібнена на скалки,<br />
і згорнуто у дупла шум —<br />
там сплять передсвітом три мавки.<br />
Лише незмигно з глибини,<br />
де ледве мріли куширища,<br />
дивилось поглядом ясним<br />
веселе сонячне очище.</p>

<div>




</div>

<p>***</p>

<div></div>