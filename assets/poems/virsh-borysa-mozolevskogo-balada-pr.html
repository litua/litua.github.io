<strong>Мозолевський Борис – Балада про чорну тугу</strong>
<p>Піла скрипка, гикав бубон,<br />
Сонцем квітла флейта.<br />
Сакс надутий товстогубе<br />
Ледь за ними плентав.</p>
<p>Як молодість танцювала,<br />
А старість зітхала,<br />
А за ними чорна туга<br />
Хижо реготала.</p>

<div>




</div>

<p>Як та юність — тонкостанна,<br />
Старість — тонкосльоза.<br />
А вона, несамовита,<br />
Вся у сизих грозах!..</p>
<p>Пішла юність попід верби,<br />
Старість — спать додому.<br />
Звилась туга тоді в небо,<br />
Викресала грому!</p>
<p>Юність гучно розсміялась,<br />
Старість — засмутилась.<br />
А та, чорна, впала ницьма<br />
Та й слізьми умилась.</p>

<div></div>