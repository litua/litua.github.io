<strong>Павло Мовчан – Розщіп </strong>
<p>Пом’якшений до сліз снувався голос вітру,<br />
а в пучці вказівній дрімав вогонь досвітній,<br />
і тіні на стіні писали розпач свій,<br />
і книга на столі лежала, мов сувій…</p>
<p>Майбутнє не ввімкнеш і не освітиш долі,<br />
хіба сліпим перстом ковзнеш по сторінках…<br />
І думка ледь жива у сонному розсолі<br />
здригнеться — спалахне на мить вогонь в шибках…</p>

<div>




</div>

<p>Струсне електрострум єством, і зрине згадка;<br />
з іконою в руках йде боса мати в ніч,<br />
а стовп вогню упав на Прип’ять, наче кладка,<br />
щоб в небуття життя пішло на сто сторіч…</p>
<p>Йде мати — на руках у неї Божа Мати…<br />
Кого хто рятував — подосі не збагну?..<br />
Бо простір розірвавсь і розщепився атом,<br />
а промінь у руках ікону розітнув…<br />
І розчахнувся зір; поміж очима яма…</p>
<p>Святого лику того докупи не стулить…<br />
І рветься пополам мій вигук: — Ма-мо… Ма-мо…<br />
І лускає пітьма, щоб спалахнуть на мить…</p>
<p>***</p>

<div></div>