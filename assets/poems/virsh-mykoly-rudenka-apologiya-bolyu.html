<p><em>Пам’яті Олени Антонів</em></p>
<p>Як слово у нашій мові —<br />
Так біль у живих світах.<br />
Без болю немає любові —<br />
Є смерті печать на вустах.</p>
<p>Ген зорі світяться болем,<br />
І знає серце моє,<br />
Що блискавка нервом голим<br />
В живому світі стає.</p>

<div>




</div>

<p>І ти зрозуміти мусиш:<br />
Якщо у неждану мить<br />
Прокотяться землетруси —<br />
Це значить землі болить.</p>
<p>Це морю явилось і полю<br />
Планетного серця биття.<br />
О болю, всесвітній болю —<br />
Правдива ознака життя!</p>
<p>Не хочу, щоб не боліло —<br />
Хто стати мерцем поспіша?<br />
Хай болем відлунює тіло,<br />
Коли заспіває душа.</p>
<p><em>05.01.1986 Сибір</em></p>

<div></div>