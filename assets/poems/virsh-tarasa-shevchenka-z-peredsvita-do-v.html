<strong>Тарас Шевченко – З передсвіта до вечора</strong>
<p>З передсвіта до вечора,<br />
А з вечора до досвіта<br />
Летить стріла каленая,<br />
Бряжчить шабля о шеломи,<br />
Тріщать списи гартовані<br />
В степу, в незнаємому полі,<br />
Середи землі Половецької.</p>
<p>Земля чорна копитами<br />
Поорана, поритая;<br />
Костьми земля засіяна,<br />
А кровію политая.<br />
І журба-туга на тім полі<br />
Зійшла для Руської землі.</p>

<div>




</div>

<p>Що гомонить отам, зичить<br />
Удосвіта? То повертає<br />
Той Ігор військо на пригоду<br />
Тому буй туру Всеволоду.<br />
І бились день,<br />
І другий билися,<br />
Та коло полудня на третій<br />
Поникли Ігореві стязі.</p>
<p>Отак на березі Каяли<br />
Брати різнились; бо не стало<br />
Крові-вина!.. Допировали<br />
Хоробрі русичі той пир,<br />
Сватів упоїли,<br />
А самі простяглися<br />
За землю Руськую. Хилилась<br />
І слалась, плачучи, трава;<br />
Високі гнулись дерева…<br />
Додолу гнулися, журились!</p>
<p><em>6 іюля [1860, С.-Петербург</em></p>

<div></div>