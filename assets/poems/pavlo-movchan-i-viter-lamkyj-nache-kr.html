<strong>Павло Мовчан – “І вітер ламкий, наче крига, кришився…” </strong>
<p>І вітер ламкий, наче крига, кришився,<br />
зникало з блакиті пташок клинописся,<br />
на біле біліше лягало, мов тінь,<br />
кришилася крейда на полотні —<br />
на білій стіні писалось обличчя,<br />
писався життєпис вапном мальовничо,<br />
вчорашнє вставало на повен свій зріст,<br />
і вчинки писались на ньому навкіс.<br />
Писалось весьдення священним писанням,<br />
срібліла дзеркально сторінка остання:<br />
на неї хтось дихав, бо пар залишався,<br />
на ній непомітно чийсь вирок писався:<br />
кришилася крейда розм’якла додолу, —<br />
рука непохибно дописує долю…</p>

<div>




</div>

<p>***</p>

<div></div>