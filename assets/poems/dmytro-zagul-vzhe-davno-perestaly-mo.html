<strong>Дмитро Загул – “Вже давно перестали морози…”</strong>
<p>Вже давно перестали морози,<br />
Прошуміли холодні дощі,<br />
Розцвілись винограднії лози,<br />
Зеленіють в садочку кущі.</p>
<p>Стала казкою ніченька ясна,<br />
Голос горлиці чути в саду.<br />
Встань та вийди в садочок, прекрасна,<br />
Я тебе на розмовоньку жду.</p>

<div>




</div>

<p>Смоківниця листки розпустила,<br />
Вкрили землю квітки запашні…<br />
Чарівниця-весна наступила,<br />
По гаях залунали пісні.</p>
<p>Мов голубка всю зиму на скелі,<br />
Ти ховалася довгії дні…<br />
Покажи свої очка веселі,<br />
Дай почути свій голос мені!</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “НА БІБЛІЙНІ ТЕМИ”</p>

<div></div>