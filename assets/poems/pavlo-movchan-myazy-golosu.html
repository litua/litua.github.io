<strong>Павло Мовчан – М’язи голосу </strong>
<p>Не змірять відстані ні шепотом, ні криком;<br />
лиш нині є, вчорашнього нема…<br />
Кричав, кричав, неначе двері смикав:<br />
ніч безвідлунна, темрява німа…</p>
<p>І видихав у целофан повітря —<br />
перетинки напружені тріщать,<br />
та від минулого лише поля магнітні<br />
зосталися, що скривлюють життя.</p>
<p>Вони гнуть дійсність, викривляють волю<br />
і кроки вигинають та думки,<br />
і скріплена душа в магнітнім полі<br />
гне погляди залізні та гвіздки…</p>

<div>




</div>

<p>Присутність ваша в кольорі червонім,<br />
у реп’яхах, у штріпках кропиви,<br />
в смиренності державної колони,<br />
у чергах безкінечних та кривих.</p>
<p>Присутність ваша — лихоманка в тілі,<br />
яку не згасить власний кровострум…<br />
Обличчя, ніби маска, скрейдяніле<br />
відтворює розпачливість стару:</p>
<p>вона заціпеніла, безголоса,<br />
мов витислось повітря із легень,<br />
ніби пітьма судомиться ще й досі<br />
і не розслабив м’язи новий день.</p>
<p>***</p>

<div></div>