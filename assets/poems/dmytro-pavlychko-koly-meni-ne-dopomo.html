<strong>Дмитро Павличко – “Коли мені не допоможуть вірші…” </strong>
<p>Коли мені не допоможуть вірші,<br />
То вже не допоможуть лікарі.<br />
У сни свої благословенні й віщі<br />
Я відійду самотньо на зорі.</p>

<div>




</div>

<p>Тоді прийди, кохана, кроком тіні,<br />
Та серця ти за тим собі не рви,<br />
Що все життя віддав я Україні,<br />
Тобі ж – пучок могильної трави.</p>
<p>Я знаю, мила, це несправедливо,<br />
Та поділить інакше я не міг,<br />
Бо й ця трава – так само вічне диво,<br />
Як дивина найкращих днів моїх.</p>
<p>***</p>

<div></div>