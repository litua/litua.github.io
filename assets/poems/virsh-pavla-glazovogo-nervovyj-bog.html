<strong>Павло Глазовий – Нервовий Бог</strong>
<p>Раз бабуся в піст великий<br />
Сиділа сама.<br />
“Ніхто, — дума, — не побачить,<br />
Нікого ж нема.<br />
Відламаю шмат ковбаски<br />
Та тихенько з’їм”.<br />
Раптом блискавка як блисне!<br />
Як торохне грім!<br />
Затряслися стіни й стеля,<br />
Загойдався світ.<br />
В хаті смаленим запахло —<br />
Загорівся дріт…<br />
— Милий боже, — шепче баба, —<br />
Хати не спали!<br />
То ж до чого бузувіри<br />
Бога довели.<br />
Милосердним був, ласкавим<br />
У старі часи,<br />
А тепер готов убити<br />
За шмат ковбаси.</p>
<p>

</p><div></div>