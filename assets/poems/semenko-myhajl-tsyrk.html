<strong>Семенко Михайль – Цирк </strong>
<p>Ніч сьогодні прозора й ніжна.<br />
В кімнаті сиджу.<br />
Оркестра з цирку.<br />
Вигуки гарцівниці блакитносніжної.<br />
Я перенесусь у цирк на хвильку.</p>
<p>Не чути більше дива грізного —<br />
Тореадора — переможця крику.<br />
Ах як люблю бездонність блиску різного<br />
І цю просту солдатську грім-музику.</p>

<div>




</div>

<p>Я повний вигуків і захвату дослізного.<br />
Як це весело —<br />
гладити кобилячу пику.<br />
Я паяц безреготний, натхнений дивовижно,<br />
Я — директор цирку.</p>
<p>А ще літатимуть чотири біса —<br />
Дві жінки з витворними обрисами тіла.<br />
Я зачаровуюсь окресленістю ескіза.<br />
В блисках блакитна сукня зашелестіла.</p>
<p>21. VI. 1916. Владивосток</p>

<div></div>