<strong>Павло Глазовий – Нервовий пасажир</strong>
<p>Пасажир лягає спати й каже провідниці:<br />
— Збудіть мене на станції Глибокі Криниці.<br />
В мене нерви не в порядку, так ви пам’ятайте.<br />
Як вставати не захочу, за ноги стягайте.<br />
Якщо буду відбиватись, навіть в зуби двину,<br />
То візьміть ви на підмогу якогось мужчину,<br />
Тягніть мене до виходу і випхніть у спину.<br />
Я, як сильно розісплюся, — в мене не всі дома…<br />
Не забудьте, що полиця моя — тридцять сьома.<br />
Прокинувся пасажир той, як стало світати.<br />
— Де, — гукає, — провідниця? Де, бісова мати?<br />
Чому мене не збудила? Не зна свого діла?<br />
Як почула провідниця — мало не зомліла.<br />
— Це ж ми, — каже, — на станції Глибокі Криниці<br />
Стягли гуртом чоловіка з іншої полиці.<br />
Він пручався, відбивався, за східці чіплявся.<br />
До самого семафора за поїздом гнався.</p>

<div></div>