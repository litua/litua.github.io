<strong>Олесь Гончар – Сашенька</strong>
<p>Часто вечорами<br />
В тиші фронтовій,<br />
Як далеку пісню,<br />
Чую голос твій.</p>
<p>Це було далеко,<br />
Це було давно.<br />
Ще як в Бессарабії<br />
Ми пили вино.</p>

<div>




</div>

<p>Наливала Сашенька<br />
Із барильця нам.<br />
Саша моя, Сашенька —<br />
Душі пополам!</p>
<p>Різні наші мови,<br />
Почуття одні.<br />
Серце невгомонне<br />
В мене й на війні.</p>
<p>Й досі вечорами,<br />
Коли стихне бій,<br />
Як далеку пісню,<br />
Чую голос твій.</p>
<p><em>1944, Херменешти</em></p>

<div></div>