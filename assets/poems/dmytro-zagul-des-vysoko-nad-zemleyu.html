<strong>Дмитро Загул – “Десь високо над землею…” </strong>
<p>Десь високо над землею носить доля наше щастя,<br />
Та ніколи нам не вдасться опинитись там.<br />
Ми споріднені з землею, розрослися в ній корінням,<br />
Ми лиш котимось камінням… Не злетіти нам.</p>

<div>




</div>

<p>Десь за тридев’ятим морем, тридев’ятою горою<br />
Під заклятою скалою спить крилатий змій…<br />
Як потвору ту поборем, то розлучимося з горем,<br />
Наше щастя метеором спалахне, як стій…</p>
<p>Якби крила в нас орлині, якби очі соколині,<br />
Того змія в цій хвилині ми знайшли би там…<br />
Та — даремно: ми безсилі, ми глухі, сліпі, безкрилі, —<br />
Свого щастя до могили не здобути нам…</p>
<p>***</p>

<div></div>