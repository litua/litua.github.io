<strong>Микола Руденко – Ночі мої, зачаровані ночі!</strong>
<p>Ночі мої, зачаровані ночі!<br />
Відгомін в лузі дівочих пісень,<br />
Третіх півнів заклинання пророчі —<br />
Ті, без яких не народиться день.</p>
<p>Сонце не зійде, бузок не розквітне,<br />
Косами не задзвенять косарі,<br />
Доки у поле, у небо досвітнє<br />
Не заволають пророки старі.</p>
<p>Добре тим птахам пророками бути:<br />
Голос подав — і ніхто не засне.<br />
Ані провини у них, ні спокути —<br />
Їхнє пророцтво одвіку ясне.</p>
<p>Де ж мені взяти довіри людської,<br />
Щоб розбудити чуття і думки?<br />
Серце моє! У твоїм неспокої<br />
Піють півні і голосять віки.</p>

<div>




</div>

<p>Кличе, гукає Кассандра далека:<br />
— Люди! Ні битви не вчать вас, ні мор.<br />
В вашій байдужості є небезпека<br />
Більша, ніж сотні водневих потвор.</p>
<p>Світяться очі в чорноземних скибах<br />
Там, де порубані предки живуть.<br />
Зріє, нуртує, як сонячний вибух,<br />
Прагне до виходу їхня могуть.</p>
<p>Все вам віддасть переорана мати —<br />
Впоратись тільки б із лихом отим:<br />
Предків чорноземних слід годувати<br />
Не протоколом, не духом святим.</p>
<p>Знати ж оте ми не вельми охочі —<br />
Просто земля, до якої ти звик…<br />
Ночі мої. переорані ночі!<br />
Не погасіть мій приглушений крик.</p>

<div></div>