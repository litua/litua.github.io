<strong>Леонід Кисельов  – Рано ще, рано…</strong>
<p>Рано ще, рано.</p>
<p>Ще і мати не вставали<br />
І до мене не гукали:<br />
Вставай,сину!<br />
Ще і батько не вставали<br />
І до мене не гукали:<br />
Ходім, хлопче!</p>
<p>Рано ще, рано.</p>

<div>




</div>

<p>Ще Марія не вставала<br />
І до мене не гукала:<br />
Вставай, Йванку!<br />
Старшина ще не вставав<br />
І до мене не гукав:<br />
Кроком руш!</p>
<p>Рано ще, рано.</p>
<p>Ще і донька не вставала<br />
І до мене не гукала:<br />
Вставай, тату!<br />
Ще й онук мій не вставав<br />
І до мене не гукав:<br />
Ходім, діду!</p>
<p>Рано ще, ой, рано.</p>
<p><em>1968</em></p>

<div></div>