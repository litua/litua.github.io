<strong>Павло Мовчан – Дно </strong>
<p>Святкову блакить лиш відтінюють хмари,<br />
що разом із небом за обрій пливуть.<br />
І дно прозира крізь промоїни й шпари,<br />
і видно камінчики круглі, як ртуть.<br />
Мені відкриттям об’явилась безодня:<br />
в союзі із спокоєм дух воскресав,<br />
поволі тепліло повітря холодне,<br />
і світлістю дня наливався ти й сам.<br />
І тільки печаль, відтінивши святковість,<br />
відкрила в єстві глибочезне вікно,<br />
де видимі стали камінчики мови,<br />
камінчики слів вже забутих давно:<br />
рос-хорс-жор-жур-жар-журавлина;<br />
так наче у руки посвітича взяв —<br />
крізь нетрі пройшов, крізь нічну горловину,<br />
і Кия по той бік нетями впізнав.<br />
Він душі незримі в човні перевозив;<br />
гріхами обтяжений човен важкий<br />
не міг перевезтись на той бік морозів,<br />
і, хвилею гнаний, він плив навпаки:<br />
до требищ, до капищ, до храмів, кумирень,<br />
до всіх Святовидів, Хорсів, Берегинь…<br />
Та раптом його крутонуло на вирі,<br />
і каменем слово шубовснуло: «Згинь!»<br />
І біль обізвався далекий в легенях,<br />
у горло ввійшла лійкувата вода,<br />
і пам’ять моя відступилась від мене,<br />
і лущився голос, неначе слюда.<br />
І щось відкривалось у прірвах блакиті,<br />
у тиші дзвенючій, тугій німоті.<br />
Печатки пелюсток на ликах розмитих,<br />
ніколи не бачених в жоднім житті.</p>

<div>




</div>

<p>***</p>

<div></div>