<strong>Степан Руданський – Най хоть по-християнській</strong>
<p>Стоїть москаль на квартирі,<br />
Зиму пробуває…<br />
Служить щиро господині,<br />
Та й сам не дрімає…</p>
<p>Лиш господар куди з хати<br />
При лихій годині,<br />
Москалина помаленьку —<br />
Та до господині…</p>
<p>А псяюха господиня<br />
Хороша, як ружа.<br />
Отак дала б москалеві,<br />
Та боїться мужа…</p>
<p>Раз мудрує москалина,<br />
Раком нагинає…<br />
Бере свою шинелину,<br />
На ню накидає…</p>
<p>Крешить собі її ззаду,<br />
Справи дотирає…<br />
Дотирає, аж господар<br />
Двері відчиняє…</p>
<p>Як поглянув, закрив очі!..<br />
“Мати моя, мати!..<br />
Отаке паскудство робить!..” —<br />
Та назад із хати…</p>
<p>Москалеві того й треба,<br />
Що муж утікає,<br />
Крешить її цілу зиму<br />
І гадки не має.</p>
<p>Починає помаленьку<br />
Весна наступати…<br />
Прийшла пора москалеві<br />
З села виступати.</p>
<p>Виступає москалина,<br />
Нічого робити…<br />
Та ще хоче господиню<br />
Ще раз покрешити…</p>

<div>




</div>

<p>“Ну, прощайте, — став казати, —<br />
Злом не пом’яніте!<br />
Та хоть меня, горемику,<br />
За ліс проводіте!..”</p>
<p>Послухались господарі<br />
Вражу москалину:<br />
Проводжають його з хлібом<br />
За густу дубину.</p>
<p>Сіли собі під дубками,<br />
Трохи відпочили…<br />
Вихилили по чарочці,<br />
Хлібом закусили…</p>
<p>Бере москаль господаря,<br />
Ловить, обнімає…<br />
“Ах, добрый ты был хозяин!… —<br />
Йому промовляє… —</p>
<p>Дай-ка, братец, на прощанье…”<br />
Мужик як рвонеться!..<br />
Утікає, куди бачить,<br />
І не оглянеться…</p>
<p>А москаль вже господиню<br />
Крешить коло лісу…<br />
Накрешився до вподоби<br />
Та й пішов до біса.</p>
<p>Поверулась господиня<br />
До своєї хати…<br />
Насідає господаря,<br />
Давай сповідати…</p>
<p>“О, добрий-ісь, чоловіче!<br />
Бодай-ісь ізгинув…<br />
Саму мене серед лісу<br />
З москалем покинув…</p>
<p>Як паплюгу тую кинув,<br />
Все лихо з тобою!..<br />
Чи ти знаєш, що служивий<br />
Ізробив зо мною?..”</p>
<p>“Мовчи, жінко, — мужик каже, —<br />
Най хоть по-християнській!..<br />
А то, видиш, хтів, поганий,<br />
Мене… по-поганській!”</p>

<div></div>