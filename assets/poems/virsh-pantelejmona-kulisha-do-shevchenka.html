<strong>Пантелеймон Куліш – До Шевченка</strong>
<p><em><br />
O pie?ni gminna! ty stoisz na stra?y </em><br />
<em>Narodowego pami?tek ko?cio?a, </em><br />
<em>Z archanielskiemi skrzyd?ami i g?osem </em><br />
<em>Tu czasem miewasz i bro? archanio?a.</em></p>
<p><strong><em>Mickiewicz</em></strong></p>
<p>Тарасе, спогадай, як ти за нами<br />
Хотів летіть у вирій по морозу,<br />
Де вольна мати з вольними синами<br />
І дочками пахучу щипле розу,</p>
<p>Любові цвіт, знаменуваннє миле<br />
Блаженного життя на високостях,<br />
Лестивий цвіт, як щастє легкокриле,<br />
Як син про вірну дружбу в молодостях.</p>
<p>Втішаються, свободою щасливі;<br />
Блищать над ними небеса безхмарні;<br />
Сіяють у сріблі та в злоті ниви;<br />
Понад пашнею китяхи янтарні.</p>
<p>Знудившися життєм своїм мертвецьким,<br />
Жадали ми у вирій полетіти,<br />
Де мертвий камінь під різцем мистецьким<br />
Встає живий, щоб віковічно жити;</p>
<p>Де полотно пензльоване співає<br />
Очам про всі дива краси таємні,<br />
І вищу ліпоту небес являє,<br />
І Тартара страшилища підземні;</p>
<p>Де нас музика до небес возносить<br />
І хори ангельські дає нам чути…<br />
Восхищене серденько смерті просить –<br />
На крилах у Гармонії заснути.</p>
<p>Мій рідний брате, перед нами море<br />
Всесвітньої науки одкривалось:<br />
Втопили б ми у нім неволі горе<br />
І в воскрешеніє свободи обмивались.</p>
<p>Втопили б ми в тім морі всю мороку,<br />
Яка нам змалку голови морочить,<br />
І тягне нас од Заходу к Востоку,<br />
І азіацтво вічне нам пророчить.</p>

<div>




</div>

<p>Лиха нам доля, брате, не судила<br />
Свої сніги на рози проміняти<br />
І душу, що неволя придавила,<br />
В зцілющих нуртах волі обновляти.</p>
<p>За нами темрява півночня вгналась<br />
У всеоружжі деспоцтва сліпого,<br />
І люба мрія, як міраж, розпалась<br />
Від подиху московства навісного.</p>
<p>Ще не було Овідія й не буде,<br />
Яким ти ставсь над мертвенним Аралом:<br />
Таких пекельних нот не чули люде,<br />
Які на серці в тебе звірство брало.</p>
<p>Ти десять літ з душею розлучався,<br />
Співав, мов соловей в кошечих лапах,<br />
Живий твій розум скристалізувався,<br />
Твій дух поник на каторжних етапах…</p>
<p>Заголосили по тобі харіти,<br />
І Україну сонну розбудили,<br />
Устала мати: “Діти мої, діти!<br />
Тепер навіки ми посиротіли.</p>
<p>Ой лелечко, мій дріб’язок убогий!<br />
Москва ‘б вас буде потирати руки;<br />
Поставить очі проти вас, як роги;<br />
Чого не знав дід, знатимуть унуки”.</p>
<p>“Ні! – обізвешся з-над Дніпра, кобзарю, –<br />
Світ не побачить Батия нового.<br />
Переп’ят встане не тебе, Москалю,<br />
Моє святе, моє пророче слово.</p>
<p>О слово рідне! ти стоїш на чаті<br />
Предковічних пам’яток святині,<br />
В ясній, блискучий херувимській шаті,<br />
Як меч огненний, в нашій Україні.</p>
<p>Грішив я тяжко, яко син народу<br />
І вихованець олухів письменних,<br />
Що, в нам укравши, вкинули у воду<br />
Ключ розуміння, задумів спасенних.</p>
<p>Та що скував я меч сей обоюдний,<br />
Тим од гніва Премудрості спасуся,<br />
Воскресну чистий у Великдень судний<br />
І о спасенні людській звеселюся”.</p>

<div></div>