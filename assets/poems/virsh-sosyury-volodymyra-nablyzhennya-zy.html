<p>Наближення зими у всьому серце чує:<br />
і в шелесті листків, і в вітрі, і в стежках,<br />
що ждуть, коли блакить в сніжинках завирує,<br />
і срібний стане сад, і забіліє шлях.</p>

<div>




</div>

<p>Наближення зими… Пісень пташиних звуки<br />
замовкли в деревах оголених, смутних…<br />
Синіє холодно земля в сльозах розлуки<br />
Із літом і теплом у мареві доріг…</p>
<p>Наближення зими. Берези білокорі<br />
готуються до сну під вітру тихий свист.<br />
І з гілки падає у золотій покорі<br />
останній жовтий лист.</p>

<div></div>