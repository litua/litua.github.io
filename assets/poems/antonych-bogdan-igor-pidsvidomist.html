<strong>Антонич Богдан-Ігор – Підсвідомість</strong>
<p>Понад похмуре, чорномуре бердо<br />
підносив замок кам’яний свій жест.<br />
В нім сивий мешкав цар, мов срібний жезл;<br />
в льохах тримав рабів своїх він твердо.</p>
<p>Навколо замка виросли крокос,<br />
повій з-під листя вій глядів на жердь.<br />
Щораз то більш впадало в погріб жертв,<br />
неначе б хто косив тяжкі покоси.</p>

<div>




</div>

<p>Враз лютий бунт затряс тюрми кублом.<br />
Геть! З льоту творять інший світ в надії.<br />
Побачив цар ті тереми новії<br />
та став тоді своїх рабів рабом.</p>
<p>Цей цар — це я, палац — душа моя,<br />
бунт — сон, раби — мої померлі мрії.</p>

<div></div>