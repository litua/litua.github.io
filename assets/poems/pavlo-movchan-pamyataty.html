<strong>Павло Мовчан – Пам’ятати?.. </strong>
<p>Відкриваю пам’ять, наче трухлу скриню:<br />
всякого непотрібу в іскрах нафталіну…<br />
Шапка-смушка, драний кожух,<br />
пір’я на подушку, зваляний пух…<br />
Наповіщо дати? Числа та віки?<br />
Хто сукав на кого в гніві кулаки?<br />
Боніфацій? Генріх? Альберік? Євгеній?<br />
Злиплись в нісенітницю всі чужі імення…<br />
Підступи і змови, зради, знади, кров,<br />
пастки, хаполови — хто кого зборов?<br />
Фрізи з Едуардом? Чи мамелюки?<br />
Хто кого там різав? У які віки?<br />
Ти посеред віку, бо посередині,<br />
наче солі дрібка у шкаралупинні…<br />
Озирнувсь — побачиш: порожньо позаду;<br />
то було не з нами — згадуй чи не згадуй…<br />
А що буде буде: доживем, узнаємо…<br />
Міль літа клубками, гайвороння — зграями…<br />
Витруси лахміття і непотріб тлінний,<br />
протягом провітри розум нафталінний…<br />
Бо давалась пам’ять, мабуть, не для того,<br />
щоб в’язати дати: де, коли й для чого?<br />
Власного не знати? З слова жить чужого?<br />
На очах з пов’язки виторочи нитку,<br />
придивись пильніше до свого відбитку…<br />
Хто ти? Наповіщо? В світ оцей з’явився?<br />
Дати пам’ятати? Чи життя обмислить?<br />
…Задивись у люстро пильно крізь щілину:<br />
поснувала образ тонко павутина…<br />
Все на світі тлінне, навіть хетський камінь…<br />
Старіє повітря в тебе між руками.<br />
Зменшилося небо… сонце вичахає…<br />
— Задля чого пам’ять?<br />
— Та хіба ж я знаю…</p>

<div>




</div>

<p>***</p>

<div></div>