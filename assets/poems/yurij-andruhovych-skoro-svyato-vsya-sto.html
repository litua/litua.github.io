Юрій Андрухович – Скоро свято: вся столиця російська…<p>Скоро свято: вся столиця російська<br />
закипіла так, мов повстали гнані<br />
і голодні. Я нагадую псиська,<br />
що натрапив на слід цитрин, бананів,</p>
<p>і, спрямований чітко, як у безмежність,<br />
я собі здаюся майже трамваєм.<br />
Нам, їй-Богу, потрібна вкрай незалежність:<br />
торгувати з Кореєю, Парагваєм,</p>
<p>Палестиною, Хіною, Барбадосом<br />
у портах над Понтом (Херсон, Одеса).<br />
Каравани трюмів із кальвадосом,<br />
коньяку і хересу буйні плеса,</p>

<div>




</div>

<p>і, крім того, перець, імбир, гвоздика,<br />
чорне дерево, біла слонова кістка…<br />
А поки що — ця біганина дика<br />
по чужій столиці. І погляд псиська.</p>
<p>Та й, сказати правду, пан Єлисєїв<br />
став не той, що був, не ті ананаси,<br />
а на нас поклав, як кажуть в Расєї.<br />
Анаші нема. І юрмище ласе</p>
<p>до видовищ, хліба (знак метрополій!),<br />
невтоленно жебрає крихти, фрукти.<br />
І надходить ніч у столиці голій.<br />
Це послання можеш віддати вдрук ти.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>