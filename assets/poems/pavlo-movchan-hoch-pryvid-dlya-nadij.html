<strong>Павло Мовчан – Хоч привід для надій… </strong>
<p>Довірливо, розчулено, відкрито<br />
цвіте чебрець і розриває зір.<br />
Листок в губах, затиснутий, мов бритва,<br />
застерігає: літові не вір…</p>
<p>Мов паузи у погляді — берези —<br />
розколюють суцільнолитий ліс,<br />
і в товщ зелену промінь гостролезий<br />
застряв осколком, битим скельцем вріс…</p>
<p>Спадає шелестом згори зелена повінь,<br />
і осіда на могилках чебрець…<br />
Безглузде все, уся світобудова,<br />
в якій стає нищителем творець.</p>

<div>




</div>

<p>І не питаю про доцільність чину,<br />
лише дивуюсь з надміру створінь,<br />
які миттєво й непомітно гинуть,<br />
готові, як завжди, до воскресінь.</p>
<p>Збирає зір довкола тільки смуток;<br />
бо йде прощання з світом кожну мить,<br />
і неугавний світлий подзвін чути —<br />
зелене листя бронзово дзвенить.</p>
<p>У схованках для сумнівів знаходжу<br />
тебе, мов шкаралупку у гнізді,<br />
і шепочу: — Зостав для мене, Боже!<br />
Хоч знак якийсь, хоч привід для надій…</p>
<p>***</p>

<div></div>