<strong>Антонич Богдан-Ігор – Пісня про незнищенність матерії</strong>
<p>Забрівши у хащі, закутаний у вітер,<br />
накритий небом і обмотаний піснями,<br />
лежу, мов мудрий лис, під папороті квітом,<br />
і стигну, і холону, й твердну в білий камінь.</p>

<div>




</div>

<p>Рослинних рік підноситься зелена повінь,<br />
годин, комет і листя безперервний лопіт.<br />
Заллє мене потоп, розчавить білим сонцем,<br />
і тіло стане вуглем, з пісні буде попіл.</p>
<p>Прокотяться, як лава, тисячні століття,<br />
де ми жили, ростимуть без наймення пальми<br />
і вугіль з наших тіл цвістиме чорним квіттям,<br />
задзвонять в моє серце джагани в копальні.</p>

<div></div>