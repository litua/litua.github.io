<strong>Павло Мовчан – “Дощ окремішно йшов, ворушилось окремішно віття…” </strong>
<p><em>Стороною дощик іде…</em><br />
<em> Українська народна пісня</em></p>

<div>




</div>

<p>Дощ окремішно йшов, ворушилось окремішно віття,<br />
відшаровувавсь слух і перетинка тоншала в вусі,<br />
мов лушпиння — смішок, поторкаючи губи, губився,<br />
і краями нарозбіж засмічений шлях ворушився.<br />
Як не йтимеш — з дощем весняним розминешся<br />
і в розлам громовий западешся…<br />
Що тобі отой дощ-заволока,<br />
якщо тріщина вуст так глибока<br />
і краплина душі не сягне,<br />
не розтопить нутро крижане.<br />
І хоч кричма викрикуй свій відчай,<br />
хоч мовчанням вимовчуй, терпи,<br />
під тобою безоднява вічність<br />
мерзлотою гуде з-під стопи.<br />
Але май лиш мачину надії,<br />
на губах скибку світла тримай,<br />
дощ затче тебе в прядиво ліній<br />
і, заливши, хлюпне через край…<br />
Опинившись в крутому потоці,<br />
що, нуртуючи, темряву тне,<br />
ти відчуєш: на кожному кроці<br />
долю зраджує дно крижане…<br />
І не висмикнуть рук, не ступнути —<br />
котить каменем чорний потік…<br />
Кружеляє тебе в каламуті,<br />
і пісок намерза до повік.<br />
Але світла окрушина зблисне,<br />
познакує високе чоло,<br />
і заціплені губи розтисне<br />
влите в слово весняне тепло:<br />
— Вос-хва-ля-ю-у…</p>
<p>***</p>

<div></div>