<strong>Антонич Богдан-Ігор – Елегія про перстень пісні</strong>
<p>Я маю дім, при домі сад,<br />
ліричні яблуні у ньому.<br />
Мов свіже молоко — роса,<br />
розваги мед мені палкому.<br />
Мов капелюх, квітчастий дах,<br />
і дім мальований, мов скриня.<br />
Злодії ходять по садах<br />
крізь перелази та вориння.<br />
Обгородити треба конче,<br />
покласти мур з каміння й сну.<br />
Росте в мойому саді сонце —<br />
похмільна квітка тютюну.</p>
<p>Виходжу в сад і юне серце<br />
незаспокоєне й невтишне<br />
окрилюю зеленим скерцом<br />
розспіваної тужно вишні.<br />
Виходжу в сад, як сонце гасне<br />
і вечір, мов струна, тремтить.<br />
Життя звабливе і прекрасне<br />
в одній хвилині пережить!<br />
Виходжу в сад, слова зриваю,<br />
дерев натхненних щедру дань.<br />
Ой, хлопче, хлопче, ти в одчаю<br />
красі нестямній в очі глянь!</p>
<p>Спалився вечір елегійний,<br />
зів’яв, мов пісня, спопелів.<br />
Збирай у дзбан слова спокійні,<br />
свій молитовно юний спів!<br />
Як ватра сонце догоріло,<br />
пожаром очі обпекло.<br />
В горючому вінку несміло<br />
схиляю радісне чоло.</p>
<p>Обвечоріло. Обкурилось,<br />
мов сто кадильниць, ніч димить.<br />
Кружалном сонце покотилось<br />
назустріч місяцеві й тьмі.<br />
Цвітучий дим, синява муть,<br />
ніч зорями на небі шиє.<br />
Ти, хлопче, обережний будь,<br />
весна росою очі виїсть.</p>
<p>Знов пахне подув конвалійний,<br />
насичується медом кров.<br />
Хоч крок відміряно спокійний,<br />
невтишне серце б’ється знов.<br />
Господар саду — юний лірик —<br />
повільно йду під ночі спів.<br />
Несу в долоні обважнілій<br />
кіш, повний спілих місяців.</p>

<div>




</div>

<p>Шумлять дерева елегійно.<br />
Про що шумлять?<br />
— Кохання й сон.<br />
Так вечора душні обійми<br />
вколишуть серце в свій полон.<br />
Таємні тіні — квіти ночі,<br />
це душі білених дерев.<br />
До місяця летіти хочуть,<br />
та вітер їх не забере.</p>
<p>О туго радісна й велика,<br />
слова стрільчасті в небеса!<br />
Це місяць — молодий музика<br />
настроює, мов скрипку, сад.<br />
Нестримна мріє і химерна!<br />
Прослався в безвість ночі шлях.<br />
Ні, небо слів тих не поверне,<br />
і не поверне їх земля.</p>
<p>Дерев послухай! Їхню сповідь<br />
у книгу ночі запиши!<br />
Мов явір, що тінь власну ловить,<br />
схились до власної душі!<br />
У книзі ночі срібні букви,<br />
натхненні сторінки шумлять.<br />
Її не візьмете до рук ви,<br />
її до серця треба взять.<br />
Мов зорі сплячі в глибині,<br />
осяяні недійсним сном,<br />
пробудяться слова на дні<br />
душі окриленої, і<br />
відповідає співом дно.<br />
Відповідає співом явір,<br />
відповідає співом ніч,<br />
спиняється невтишний крок.<br />
Натхненним циркулем уяви<br />
накреслиш коло рівних строф.</p>
<p>Хай серце сп’янене в цю мить<br />
окрилюється і горить,<br />
нехай злітають догори,<br />
нехай зриваються увиш<br />
думки схвильовані й крилаті!<br />
О слово, що в устах тремтиш,<br />
невже ж мені тебе спиняти?<br />
Я чую, як приходиш, чорна,<br />
п’янлива та болюча пісне,<br />
шукає змісту гостра форма,<br />
єдина, що мій жах помістить,<br />
і мою радість світляну,<br />
і всю знемоги глибину,<br />
і словом просто в серце тну,<br />
аж трисне кров, мов крик одчаю,<br />
з нестями й щастя умираю.</p>
<p>На дверях дому знак зловісний,<br />
на дверях дому — перстень пісні.</p>

<div></div>