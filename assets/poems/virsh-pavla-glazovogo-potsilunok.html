<strong>Павло Глазовий – Поцілунок</strong>
<p>Приключилась ця пригода у лиху годину,<br />
В чорні дні, коли фашисти вдерлись на Вкраїну.<br />
…Їдуть разом у вагоні офіцер дебелий,<br />
Гарна дівчина, бабуся і хлопчак веселий.<br />
У тунель влітає поїзд десь на перегоні,<br />
І стає, як серед ночі, темно у вагоні.<br />
І лунає поцілунок і удар по пиці…<br />
Вийшов поїзд із тунелю, мчить по залізниці.<br />
Офіцер спідлоба блима люто, як злодюга.<br />
Біля ока у фашиста — синій ліхтарюга.<br />
Їде й думає бабуся: “Проклятющі фриці…<br />
Цмокнув дівчину в тунелі і схопив по пиці”.<br />
А дівчина про фашиста дума: “Тьфу, поганий!<br />
Цілуватись до бабусі ліз, бандило п’яний.<br />
Та бабуся — молодчина, видно, жінка горда.<br />
Так ударила навідліг, що набрякла морда”.<br />
Офіцер до ліхтарюги приклада хустину,<br />
Кривить пику дурнувато й дума про хлопчину:<br />
“Бач, в тунелі цмокнув дівку, ніби ненароком,<br />
А я маю через нього ліхтаря під оком”.<br />
А хлопчина їде й дума: “От робота чиста!<br />
Сам себе у руку цмокнув і огрів фашиста”.</p>

<div></div>