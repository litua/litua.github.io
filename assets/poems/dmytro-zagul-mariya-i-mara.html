<strong>Дмитро Загул – Марія і мара</strong>
<p>Чи не марні марю мрії,<br />
Коли стільки вже століть<br />
Постать матері Марії<br />
Тут примарою стоїть.</p>
<p>Ледве чутно скорбний голос:<br />
“Я примарою умру!”<br />
В мене й серце розкололось<br />
На Марію і Мару.</p>
<p>З них одна стоїть марою<br />
Під раменами хреста,<br />
Друга гострить ясну зброю<br />
Вирушати на міста.</p>
<p>З гордим прапором Марута<br />
Серед натовпу пливе:<br />
Пропадай, стара отруто!<br />
Ми п’ємо вино нове!</p>

<div>




</div>

<p>Скорбно слухає Марія<br />
Ще нечуваних пісень:<br />
Переможна наша мрія!<br />
Великодній день.</p>
<p>І мені, як часом сниться<br />
Зойк заплаканих зозуль;<br />
Та ясніше сяє криця<br />
Під ударом куль.</p>
<p>Марно марили ми досі<br />
Про Марію, про одну!<br />
Дві, як сестри, русокосі –<br />
Вийшли разом на війну.</p>
<p>Серце стримати не може<br />
Враз утіхи і жалю.<br />
Може, друга переможе<br />
Тугу страждущу мою.</p>
<p>І загоїть давні болі<br />
Поневолених людей.<br />
І розвіється на волі<br />
Сум Марії віковий.</p>
<p>ІЗ ЗБІРКИ “НАШ ДЕНЬ”, З ЦИКЛУ “СУРМАЧ”, 1917.</p>

<div></div>