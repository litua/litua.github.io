<strong>Людмила Васильєва – Привела Весна на землю трьох синів…</strong>
<p>Привела Весна на землю трьох синів,<br />
Й наказала хлопцям працювати,<br />
Перший – Березень розворушив сніги<br />
Та на допомогу кликнув брата.<br />
Квітень розтопив сніги на воду,<br />
Щоб напились трави та дерева,<br />
З розкішшю розфарбував природу,<br />
І землі дав шати королеви.<br />
Довго працював та заморився..<br />
Травень – син Весни, що був найстарший<br />
Надійшов, оглянув всі обійстя,<br />
Всі садки та рушив далі в хащі..<br />
В білу піну огорнув калину,<br />
Розчесав берізкам довгі коси,<br />
Збив пахущі трави мов перину,<br />
Помастив їх у ранкові роси..<br />
Ще додав він дужче жару сонцю..<br />
Натомився та утер чоло..<br />
Лагідно Весна всміхнулась хлопцям,<br />
Й естафету літо прийняло…</p>

<div></div>