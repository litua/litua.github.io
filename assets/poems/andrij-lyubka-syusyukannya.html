Андрій Любка – Сюсюкання<p>Я так давно не плакав, а сьогодні<br />
усе ж не втримався. Вночі<br />
прийшли до мене ангели Господні<br />
і смуток той, що в чарки аж на дні.</p>
<p>І ти прийшла така на себе схожа.<br />
І ти прийшла така до болю вся моя.<br />
Ридала ніч весняна і погожа.<br />
Квітнева ніч, горілка і сльоза.</p>

<div>




</div>

<p>Духмяна кава стала тихим портом<br />
для роздумів, для зустрічі з тобою.<br />
Так просто: без освідчень, без абортів<br />
без штампу в паспорті далекою весною</p>
<p>прийшла й пішла. Згадала і забула.<br />
Згасила сном пекельну ненасить.<br />
Ішла назустріч, але проминула.<br />
І лиш горілка вперто каже: жить.</p>
<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>