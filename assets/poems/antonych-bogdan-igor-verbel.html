<strong>Антонич Богдан-Ігор – Вербель</strong>
<p>Ось бубон ранку — кругле сонце<br />
до маршу будить вояків.<br />
Лопочуть верблі по казармах,<br />
весна тріпочеться, мов спів,<br />
весна тріпочеться, мов птах,<br />
у клітці сірих коридорів,<br />
і день накреслює свій шлях<br />
на мапі неба.<br />
Гаснуть зорі,<br />
мов очі втомлених коханок.<br />
Ось кленів ряд в стобарвній зливі.<br />
Весни пожежа підпалила ранок —<br />
і знову день окрилений,<br />
і знову день п’янливий.<br />
Вітри на кленах грають,<br />
мов на мідних трубах,<br />
вітри світанку сурмачі.<br />
Дівчатам млосно, болісно і любо,<br />
в обіймах мліють, ячучи.<br />
Пробудяться, розкриють тьмяні очі,<br />
почувши верблі, верблі вояків.<br />
Це верблі весняні, це верблі у маршрут,<br />
та серце схвилював цей спів,<br />
нагадуючи верблі смерті.<br />
Слова коханців юних і палких,<br />
слова, мов гроші, пристрастю протерті,<br />
німіють.<br />
Все ж таки<br />
життя кипучого нікому не зв’язати!<br />
І кидає весна слова команди,<br />
прикази радісні й крилаті<br />
нестримних перемог, осяяних оман.<br />
Стоїть казарма чорним кубом,<br />
дуднить під кроками майдан,<br />
і ранок б’є у сонця бубон…</p>

<div>




</div>

<p><em>22 лютого 1935</em></p>

<div></div>