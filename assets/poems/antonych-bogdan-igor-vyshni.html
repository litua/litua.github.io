<strong>Антонич Богдан-Ігор – Вишні</strong>
<p>Антонич був хрущем і жив колись на вишнях,<br />
на вишнях тих, що їх оспівував Шевченко.<br />
Моя країно зоряна, біблійна й пишна,<br />
квітчаста батьківщино вишні й соловейка!</p>

<div>




</div>

<p>Де вечори з євангелії, де світанки,<br />
де небо сонцем привалило білі села,<br />
цвітуть натхненні вишні кучеряво й п’янко,<br />
як за Шевченка, знову поять пісню хмелем.</p>
<p><em>16 квітня 1935</em></p>

<div></div>