<strong>Микола Вінграновський – Поглянь і глянь</strong>
<p>Поглянь і глянь: з-за весен зими стали.<br />
Настав той день, я думав — промине.<br />
Осінніми імлистими устами<br />
Не бий, не ріж, не дорізай мене.</p>

<div>




</div>

<p>Дивись: моря. Дивись: мій погляд — поле.<br />
В легкій руці легке перо ячить.<br />
І степ за полем, щастя попід болем,<br />
Попід тихеньким болем, що мовчить.</p>
<p>Не йди, а глянь. Дивись, пошерхотіли<br />
З осінньої нетихої плавби<br />
Очерети. Очерети вчамріли.<br />
Люби мене. Нікого не люби.</p>
<p><em>1982</em></p>

<div></div>