<strong>Павло Мовчан – Степ </strong>
<p>Широкий шлях. На ньому садить вихор<br />
навприсядки курного гопака.<br />
Душа самоосвітлюється тихо,<br />
а лихо йде позаду чумака…</p>
<p>Степ розмикає замкнуте обличчя,<br />
і губи половиняться, мов струк…<br />
Недослідиме все твоє величчя,<br />
о Боже волі… Розпустив п’ястук —<br />
і котяться колеса по долоні,<br />
і низовик подмухує солоний,<br />
і мармурова возвелась колона,<br />
яку вінчає незнищенний крук.</p>
<p>Скрізь марева прозорі та видіння,<br />
на колісниці степом елін мчить.<br />
Ген татарва, як чортове насіння,<br />
і хмари підпира важке проміння,<br />
і жайворине радісне бриніння<br />
озвучує цю неповторну мить…</p>
<p>Для кого ти, о степе, розгортався,<br />
стругався рівно Богом, наче тік?<br />
І чорноземом рідним углибався,<br />
і щедро товщав щільно що не рік.</p>
<p>З твоєї площини збігали води,<br />
і звуки розчинялись в німоті,<br />
і хвилями накочувались орди,<br />
немов йшов вибір: ні, не ті, не ті…</p>
<p>Лиш до могил причалили осадчі,<br />
своїм життям вкорінювались в смерть.<br />
Могили тут начинені маслаччям<br />
по маківки, по чолопочки вщерть.</p>
<p>Димок кизячий ген заволохативсь,<br />
і обрій кучерявий розволіксь…<br />
Землі цієї не перекивати<br />
і не змотать на ободи коліс…</p>
<p>Степ підступав до стоп, і владно надив,<br />
і гордо розкорковував вузьке;<br />
це — площина опукла для заглади,<br />
яку не вломить й копито баске…</p>
<p>І баба скіфська хилиться і грузне,<br />
куди й життя схиляється — на схід.<br />
Ось Чортомлик, і зав’язався вузлик<br />
на батогові, котрий міря світ.</p>
<p>Уже мережку срібну між рогами<br />
павук в дорозі довгій наснував…<br />
Не обігнати часу ні волами,<br />
ні хвильними вітрами в морі трав.</p>
<p>Все водностайнене, узгоджене, співмірне:<br />
біжать колеса з швидкістю землі,<br />
і очі ширшають далекі світозбірні,<br />
кров кружеляє з швидкістю коліс…</p>
<p>І бачиться, і чується недійсне,<br />
назустріч суне валкою юрба,<br />
крилує безтілесний птаховісник,<br />
примарне все — реальна лиш гарба.</p>
<p>Та не одна — за нею безліч суне,<br />
везуть вони могили свіжі в степ,<br />
і жалібно гудуть печальні струни:<br />
тут цар спочине, і земля зросте.</p>
<p>Цей степ святий — господня длань відкрита,<br />
з якої видно все заздалегідь:<br />
минувшина зґвалтована, розрита,<br />
змілівши, щезне у кінці століть…</p>
<p>Тож наповіщо насипать могилу<br />
і в домовину вічну покладать<br />
цю тлінну плоть і огирів стосилих,<br />
що й досі з підземелля ще іржать?</p>
<p>І наповіщо сходить опівночі<br />
під саме небо на могилу ту?<br />
І бачити майбутнє поторіччя,<br />
що золоту копає сліпоту?</p>
<p>Невже ж тоді не вичитав, провидцю,<br />
з ясних зірок будучину таку?..<br />
Над шляхом роги…Чумакові сниться,<br />
що він лежить в садку у холодку?<br />
В підшерстку трав гука перепелиця,<br />
і пахне дьогтем тепла ще мазниця,<br />
і кружляє дерев’яна шпиця<br />
на ще широкім степовім віку…</p>

<div>




</div>

<p>Та на току господньому вже чути,<br />
ціпи молотять всі людські кістки,<br />
а з черепів, що й міддю не окуті,<br />
п’ють самогонку в тернах п’янюки…</p>
<p>Збудився він, бо напекло у тім’я,<br />
і вихопилась дрохва з-під коліс:<br />
перехрестивсь від клятого чортів’я,<br />
і вимовив:— Напевне, перегрівсь…</p>
<p>Воли човпли, хвостами обганялись,<br />
Товста могила сунула навстріч;<br />
там пращури ще безпробудно спали<br />
і голови не скочувались з пліч.</p>
<p>Ще тих плугів байдужих не кували,<br />
що перегорнуть глибину сторіч…</p>
<p>І зроджувалась пісня самочинно:<br />
тужбу в ній чути плачок та журців,<br />
тінь ковзає дрібненька жайворина<br />
і завмира на звітреній щоці…</p>
<p>А голос розповитий лине далі,<br />
і застига прожилком його лет.<br />
Він оспіває всі наші печалі,<br />
всі наші лихоліття наперед.</p>
<p>Співай, співай, жалібної, чумаче,<br />
допоки ще відкритий небокрай,<br />
допоки в грудях ще слова гарячі,<br />
безмежної, безчасної, співай!</p>
<p>Бо ж замість трав зросте ще будячиння,<br />
суха земля зведеться безпричинно<br />
колонами та безліччю стовпців,<br />
стирчатиме сухе соняшничиння,<br />
шнуром посунуть до могил старці.</p>
<p>Щоб облизати черепки холодні,<br />
і визбирати крихітки з трави;<br />
щоб, розкопавши вікову безодню,<br />
корону мертву зняти з голови…</p>
<p>Ще ж вийду я у степ на шлях забутий,<br />
щоб видовбать солинку чи зерня.<br />
Впаду на землю — голос давній чути,<br />
немов когось і досі доганя…<br />
По обрії колеса стукотять…</p>
<p>Пилюку збивши, пролетить машина,<br />
повітря скаламутивши до дна.<br />
Могили стяті, все життя рівнинне,<br />
сумна картина і земля пісна…</p>
<p>По цій землі колись вже волочили<br />
праматір нашу, і бринів аркан.<br />
І, наче кіл, забитий у могилу,<br />
колись стояв тут гостроверхий хан.</p>
<p>Він оглядав з височини безсмертя<br />
своє свавілля й послух вояків…</p>
<p>О Боже правий, длань твоя простерта<br />
на несходиму ширину віків.</p>
<p>Солодить землю корінь валер’яни,<br />
могилу пропіка гіркий кумис.</p>
<p>Та-а… скоро степ роздряпають, як рану,<br />
не скоро ще, та ж станеться колись…</p>
<p>Навіщо ж було баб отих тесати<br />
і на круті могили волокти,<br />
якщо колись потягнуть їх на страту<br />
з похилої земної висоти?</p>
<p>Навіщо ж було землю оцю слухать,<br />
копати студениці — криниці,<br />
освячувати миром, Божим духом,<br />
і класти хрест на губи та корці?</p>
<p>З криниць підвівшись, колонадний порох<br />
отвердне в мармур і о с л і п н е степ,<br />
і виповзе на шлях безрідний корінь<br />
і до ступні чужої приросте.</p>
<p>Співай, співай протяжної, мандрівче,<br />
про вольну волю, золоте ярмо;<br />
шлях безкінечний у німі сторіччя,<br />
а слово ще просторе для думок.</p>
<p>***</p>

<div></div>