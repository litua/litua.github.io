<strong>Микола Руденко – Естафета</strong>
<p>Я знов дорогу пригадав сліпу<br />
Та бурю, котра небо колихала;<br />
Грозу, що царювала у степу<br />
І шаблями вогненними махала;</p>
<p>Та голови уярмлених волів,<br />
Які тягнули в темряві мажару.<br />
Рогаті силуети їх голів<br />
Були, здається, витворені з жару.</p>
<p>А блискавка, упавши вдалині,<br />
Звивалась полум’яною змією…</p>
<p>Навік запам’яталося мені:<br />
Я народився з блискавки тієї.</p>
<p>Вона мені висвічує з пітьми<br />
Обличчя неньки та солодкі груди.<br />
В нічному небі котяться громи,<br />
Неначе й там на возі їдуть люди.</p>

<div>




</div>

<p>Коли ж у полі темний вітер стих<br />
І ранок дарував ясну годину,—<br />
Я присмоктався до грудей отих,<br />
Що виростили з блискавки людину…</p>
<p>Тепер я зек. Упавши у траву<br />
Загнузданим в дроти мордовським<br />
літом,<br />
Із серця кину блискавку живу —<br />
Нехай вона летить над білим світом.</p>
<p>Нехай летить, узута в ураган,<br />
На лихо всім тупим та безголовим.<br />
Вона не шабля і не ятаган —<br />
Вона летить, щоб стати просто Словом.</p>
<p>Десь дівчина роботу полиша<br />
І томик мій горта над течією.<br />
А Сонце бачить, як її душа<br />
Народжується з блискавки тієї.</p>
<p>01.01.1979</p>

<div></div>