<strong>Павло Мовчан – Весна </strong>
<p>Щодень тебе перемагаю:<br />
ім’я й накреслення твоє,<br />
що підкріпилось бростю гаю<br />
і однослівним ручаєм.<br />
І, вочевидь, звитяжства денні<br />
значущі лиш для самовтіх.<br />
Джмелі літають нестяменні,<br />
продіркувавши злеглий сніг.<br />
Пониклість сходить з рук лінивих,<br />
коли стрічають обтинач:<br />
дерева тверднуть терпеливо,<br />
тамуючи у жилах плач.<br />
А завтра на ногах тремтячих<br />
духмяне визріє лоша,<br />
і випурхне у день, неначе<br />
легка кульбаб’яча душа…<br />
Безодголосним буде поле,<br />
загусне кров на язиці,<br />
і руку боязко проколе<br />
кристалик солі на щоці.</p>

<div>




</div>

<p>***</p>

<div></div>