<strong>Микола Руденко – Серед зими розтанув сніг…</strong>
<p>Серед зими розтанув сніг —<br />
І знов заворушились трави.<br />
Не дбаючи про сенс і право,<br />
В бруньки весняний сік побіг.</p>

<div>




</div>

<p>В корі черв’як зашарудів.<br />
Повірило земне коріння:<br />
Пора почати сотворіння<br />
Нового листя і плодів.</p>
<p>І, може, лиш дуби старі<br />
Когось повчали в день туманний:<br />
Цей світ химерний та оманний —<br />
Лиш хитрощі в смертельній грі.</p>
<p><em>1968</em></p>

<div></div>