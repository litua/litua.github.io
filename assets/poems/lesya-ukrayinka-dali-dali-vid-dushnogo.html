<strong>Леся Українка – «Далі, далі від душного міста!»</strong>
<p>Далі, далі від душного міста!<br />
Серце прагне буять на просторі!<br />
Бачу здалека, – хвиля іскриста<br />
Грає вільно по синьому морі.</p>
<p>Тож сповнилось мені те бажання, –<br />
Подались ми на море хутенько,<br />
І по хвилях морських погуляння<br />
Почала ми в неділю раненько.</p>
<p>А у тую неділеньку рано<br />
Сине море чудово так грає,<br />
Його сонечко пестить кохано,<br />
Красним-ясним промінням вітає.</p>
<p>Що біліє отам на роздоллі?<br />
Чи хмариночка легкая, біла<br />
Геть по небі гуляє по волі?<br />
Чи на човні то білі вітрила?</p>
<p>В морі хвиля за хвилею рине,<br />
Море наче здіймається вгору,<br />
А склепіння небеснеє синє<br />
Край свій ясний купає у морю.</p>

<div>




</div>

<p>Світло там простяглеся від сходу, –<br />
Очі вабить стяга та іскриста;<br />
Корабель наш розрізує воду –<br />
І дорога блакитно-перлиста</p>
<p>Зостається широка за нами,<br />
Геть далеко розкочує хвилі,<br />
Що сердито трясуть гребенями,<br />
Наче гривами огирі білі.</p>
<p>А здалека, отам на заході,<br />
Срібнокудрії хвилі кивають, –<br />
Нереїди при сонячнім сході<br />
Промінь ранній таночком стрівають,</p>
<p>І танцюють химерно та легко, –<br />
Ось близенько вже видно ту зграю,<br />
Аж і знов одкотилась далеко,<br />
Геть біліє в туманному краю…</p>
<p>Море, море! Без краю просторе,<br />
Руху повне і разом спокою!<br />
Забуваю і щастя, і горе –<br />
Все наземне, – з’єднатись з тобою</p>
<p>Я жадаю на час, на годину,<br />
Щоб не бачить нічого на світі,<br />
Тільки бачить осяйну долину<br />
І губитись в прозорій блакиті!..</p>

<div></div>