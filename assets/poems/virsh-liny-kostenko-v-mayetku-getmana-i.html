<strong>Ліна Костенко –  В маєтку гетьмана Івана Сулими…</strong>
<p>В маєтку гетьмана Івана Сулими,<br />
В сучасному селі, що зветься Сулимівка,<br />
До кінських грив припадені грудьми,<br />
Промчали хлопці — загула бруківка —</p>

<div>




</div>

<p>І тільки гриви…курява…і свист…<br />
Лунких копит оддаленілий цокіт…<br />
І ми…і степ…і жовтий падолист…<br />
І цих дворів передвечірній клопіт…</p>
<p>І як за сонцем повертає сонях,<br />
Так довго вслід чомусь дивились ми.<br />
А що такого? Підлітки на конях…<br />
В маєтку гетьмана… Івана Сулими…</p>

<div></div>