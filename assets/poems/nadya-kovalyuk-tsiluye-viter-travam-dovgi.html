Надя Ковалюк – Цілує вітер травам довгі коси…<p>Цілує вітер травам довгі коси,<br />
Збираючи їх вранішню росу…<br />
Невдячна доля…Кожному підносить<br />
За все рахунок і свою ціну.</p>
<p>Буває важко в собі біль носити,<br />
Зав’язуючи в вузлик почуття…<br />
Я йшла до тебе, як по лезу бритви,<br />
Як журавель до рідного гнізда.</p>
<p>Я не вагалась, хоч боліло в тілі<br />
І каркали ворони звідусіль.<br />
Босоніж по розпеченім вугіллі,<br />
Босоніж по розтрощеному склі.</p>
<p>Ти так мене любив – як люблять осінь<br />
У розмаїтті запахів і трав.<br />
Ти – наче вітер – цілував волосся.<br />
Хороший мій, ти так мене кохав.</p>

<div>




</div>

<p>Ти був моїм щасливим зорепадом,<br />
Яскравим і єдиним у житті.<br />
А виявивсь – звичайним листопадом,<br />
Яких буває безліч на землі.</p>
<p>Ну що ж…Невдячна доля…Світ ілюзій.<br />
Розвіює любов,неначе дим.<br />
Коханих перетворює у друзів,<br />
А некоханих – навіть у дружин…</p>
<p>Навпомацки, крізь ночі павутиння<br />
Тепер до снів моїх ти не підходь.<br />
Любов до тебе – то моя провина…<br />
А ти…А ти…Храни тебе Господь!</p>
<p>автор:<strong> <a href="http://onlyart.org.ua/?page_id=31008">Надя Ковалюк</a></strong></p>

<div></div>