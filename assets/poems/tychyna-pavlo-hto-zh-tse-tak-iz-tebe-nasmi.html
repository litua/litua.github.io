Тичина Павло – Хто ж це так із тебе насміяться смів?<p>Хто ж це так із тебе насміяться смів?<br />
Хто у твоє серце ніж загородив?<br />
Виростали діти в хаті, як в гаю,<br />
Без ясного сонця в рідному краю.<br />
Накипіла злоба, сповнились серця —<br />
Гей, курки спустили в матір і отця!<br />
Хто ж це так із тебе насміяться смів?<br />
Хто у твоє серце ніж загородив?<br />
Засівали поле потом і слізьми.<br />
Не родило жито — що хоч, те й візьми.<br />
Тож сокири брали, щоб в крові погріть,<br />
І йшли брат на брата однімать, ділить…<br />
Хто ж тобі зготовив цей кривавий час?<br />
Хто ж так люто кинув па поталу нас?<br />
І сказали людям: ми вас поведем!<br />
Рушимо з ножами у наш край-едем.<br />
І взялися кров’ю поле і гаї,<br />
Бо рубались, бились ріднії, свої.<br />
Хто ж тобі зготовив цей кривавий час?<br />
Хто ж так люто кинув на поталу нас?<br />
І сказали люде; годі нас дурить!<br />
Будем ще й на волі у кайданах гнить:<br />
Ждали ми героя, а став свинопас,-<br />
Хто ж так люто кинув на поталу нас?</p>

<div>




</div>

<p>1918</p>
<p>автор: <strong><a href="http://onlyart.org.ua/?page_id=4906">Тичина Павло</a></strong></p>

<div></div>