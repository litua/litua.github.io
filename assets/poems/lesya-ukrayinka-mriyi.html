<strong>Леся Українка – Мрії</strong>
<p>У дитячі любі роки,</p>
<p>Коли так душа бажала<br />
Надзвичайного, дивного,<br />
Я любила вік лицарства.</p>
<p>Тільки дивно, що не принци,</p>
<p>Таємницею укриті,<br />
Не вродливі королівни<br />
Розум мій очарували.</p>
<p>Я дивилась на малюнках</p>
<p>Не на гордих переможців,<br />
Що, сперечника зваливши,<br />
Промовляли люто: «Здайся!»</p>
<p>Погляд мій спускався нижче,</p>
<p>На того, хто розпростертий,<br />
До землі прибитий списом,<br />
Говорив: «Убий, не здамся!»</p>
<p>Не здававсь мені величним</p>
<p>Той завзятий, пишний лицар,<br />
Що красуню непокірну<br />
Взяв оружною рукою.</p>
<p>Тільки серце чарувала</p>
<p>Бранки смілива відповідь:<br />
«Ти мене убити можеш,<br />
Але жити не примусиш!»</p>
<p>Роки любії, дитячі,</p>
<p>Як весняні води, зникли,<br />
Але гомін вод весняних<br />
Не забудеться повіки.</p>
<p>Він, було, мені лунав</p>
<p>У безсонні довгі ночі<br />
І єднається так дивно<br />
З візерунками гарячки:</p>
<p>Мріє стеля надо мною,</p>
<p>Мов готичнеє склепіння,<br />
А гілки квіток сплелися<br />
На вікні, неначе грати.</p>
<p>Од вікна до мене в хату</p>
<p>Червонясте світло впало, –<br />
Чи то вуличнеє світло,<br />
Чи то полиски пожежі?</p>
<p>Що се так шумить невпинно?</p>
<p>Навісний, безладний гомін!<br />
Чи в крові гарячка грає,<br />
Чи війна лютує в місті?</p>
<p>Чи се лютий біль у мене</p>

<div>




</div>

<p>Тихий стогін вириває,<br />
Чи то стогне бранець-лицар,<br />
Знемагаючи на рани:</p>
<p>«Хто живий у сьому замку?</p>
<p>Хто тут має серце в грудях?<br />
Другом будь, зійди на вежу,<br />
Подивись на бойовисько!</p>
<p>Подивись на бойовисько,</p>
<p>Хто кого перемагає?<br />
Чи над лавами ще в’ється<br />
Корогва хрещата наша?</p>
<p>Коли ні, – зірву завої!</p>
<p>Хай джерелом кров поллється,<br />
Будь проклята кров ледача,<br />
Не за рідний край пролита!</p>
<p>Ні, я чую наше гасло!</p>
<p>Ось воно все голосніше…<br />
Зав’яжіть тісніше рани,<br />
Шкода кров губити марне!..»</p>
<p>Так дитячі мрії грали</p>
<p>Між примарами гарячки.<br />
А тепер? – гарячка зникла,<br />
Але мрії не зникають.</p>
<p>І не раз мені здається,</p>
<p>Що сиджу я у полоні<br />
І закута у кайдани<br />
Невидимою рукою.</p>
<p>Що в руці у мене зброя</p>
<p>Неполамана зосталась,<br />
Та порушити рукою<br />
Не дають мені кайдани.</p>
<p>Глухо так навколо, тихо,</p>
<p>Не шумить гарячка в жилах,<br />
Не вчувається здалека<br />
Дикий гомін з бойовиська.</p>
<p>Так і хочеться гукнути,</p>
<p>Наче лицар мрій дитячих:<br />
«Хто живий? Зійди на вежу,<br />
Подивися наоколо!</p>
<p>Подивись, чи в полі видко</p>
<p>Нашу чесну короговку?<br />
Коли ні, не хочу жити,<br />
Хай мені відкриють жили,</p>
<p>Хай джерелом кров поллється,</p>
<p>Згину я від згуби крові.<br />
Будь проклята кров ледача,<br />
Не за чесний стяг пролита!..»</p>
<p>Ялта, 18.11.1897</p>

<div></div>