<strong>Тарас Шевченко – Великий льох (містерія)</strong>
<p><em>(Містерія)</em></p>
<p><em>Положил еси нас [поношение]</em><br />
<em> соседом нашим, подражнение й</em><br />
<em> поругание сущим окрест нас. По-</em><br />
<em> ложил еси нас в притчу во языцех,</em><br />
<em> покиванию главыі в людех.</em><br />
<em> Псалом 43, ст. 14 й 15</em></p>
<p><em>Три душі</em></p>
<p>Як сніг, три пташечки летіли<br />
Через Суботове і сіли<br />
На похиленному хресті<br />
На старій церкві. «Бог простить:<br />
Ми тепер душі, а не люди.<br />
А відціля видніше буде,<br />
Як той розкопуватимуть льох.<br />
Коли б вже швидше розкопали,<br />
Тойді б у рай нас повпускали.<br />
Бо так сказав Петрові бог:<br />
«Тойді у рай їх повпускаєш,<br />
Як все москаль позабирає,<br />
Як розкопа великий льох».</p>
<p>I</p>
<p>Як була я людиною,<br />
То Прісею звалась;<br />
Я отутечки родилась,<br />
Тут і виростала.<br />
Отут, було, на цвинтарі<br />
Я з дітьми гуляю,<br />
І з Юрусем гетьманенком !<br />
У піжмурки граєм.<br />
А гетьманша, було, вийде<br />
Та й кликне в будинок,<br />
Он де клуня. А там мені<br />
І фіг, і родзинок —<br />
Всього мені понадає<br />
І на руках носить…<br />
А з гетьманом як приїдуть<br />
Із Чигрина гості,<br />
То це й шлють, було, за мною.<br />
Одягнуть, обують,<br />
І гетьман бере на руки,<br />
Носить і цілує.<br />
Отак-то я в Суботові<br />
Росла, виростала!<br />
Як квіточка; і всі мене<br />
Любили й вітали.<br />
І нікому я нічого,<br />
Ніже злого слова,<br />
Не сказала. Уродлива<br />
Та ще й чорноброва.<br />
Всі на мене залицялись<br />
І сватати стали;<br />
А у мене, як на теє,<br />
Й рушники вже ткались.<br />
От-от була б подавала,<br />
Та лихо зустріло!<br />
Вранці-рано, в пилипівку,<br />
Якраз у неділю,<br />
Побігла я за водою…<br />
Вже й криниця тая<br />
Замуліла і висохла!<br />
А я все літаю!..<br />
Дивлюсь — гетьман з старшиною.<br />
Я води набрала<br />
Та вповні шлях і перейшла;<br />
А того й не знала,<br />
Що він їхав в Переяслав<br />
Москві присягати!..<br />
І вже ледви я, наледви<br />
Донесла до хати —<br />
Оту воду… чом я з нею<br />
Відер не побила!<br />
Батька, матір, себе, брата,<br />
Собак отруїла<br />
Тію клятою водою!<br />
От за що караюсь,<br />
От за що мене, сестрички,<br />
І в рай не пускають.</p>
<p>II</p>
<p>А мене, мої сестрички,<br />
За те не впустили,<br />
Що цареві московському<br />
Коня напоїла<br />
В Батурині; як він їхав<br />
В Москву із Полтави.<br />
Я була ще недолітком,<br />
Як Батурин славний<br />
Москва вночі запалила,<br />
Чечеля убила,<br />
І малого, і старого<br />
В Сейму потопила.<br />
Я меж трупами валялась<br />
У самих палатах<br />
Мазепиних… Коло мене<br />
І сестра, і мати<br />
Зарізані, обнявшися,<br />
Зо мною лежали;<br />
І насилу-то, насилу<br />
Мене одірвали<br />
Од матері неживої.<br />
Що вже я просила<br />
Московського копитана,<br />
Щоб і мене вбили.<br />
Ні, не вбили, а пустили<br />
Москалям на грище!<br />
Насилу я сховалася<br />
На тім пожарищі.<br />
Одна тілько й осталася<br />
В Батурині хата!<br />
І в тій хаті поставили<br />
Царя ночувати,<br />
Як вертавсь із-під Полтави.<br />
А я йшла з водою<br />
До хатини… а він мені<br />
Махає рукою,<br />
Каже коня напоїти,<br />
А я й напоїла!..<br />
Я не знала, що я тяжко,<br />
Тяжко согрішила!<br />
Ледве я дійшла до хати,<br />
На порозі впала.<br />
А назавтра, як цар вийшов,<br />
Мене поховала<br />
Та бабуся, що осталась<br />
На тій пожарині<br />
Та ще й мене привітала<br />
В безверхій хатині.<br />
А назавтра й вона вмерла<br />
Й зотліла у хаті,<br />
Бо нікому в Батурині<br />
Було поховати.<br />
Уже й хату розкидали<br />
І сволок з словами<br />
На угілля попалили!..<br />
А я над ярами<br />
І степами козацькими<br />
І досі літаю!<br />
І за що мене карають,<br />
Я й сама не знаю?<br />
Мабуть, за те, що всякому<br />
Служила, годила…<br />
Що цареві московському<br />
Коня напоїла!..</p>
<p>III</p>
<p>А я в Каневі родилась.<br />
Ще й не говорила,<br />
Мене мати ще сповиту<br />
На руках носила,<br />
Як їхала Катерина<br />
В Канів по Дніпрові.<br />
А ми з матір’ю сиділи<br />
На горі в діброві.<br />
Я плакала; я не знаю,<br />
Чи їсти хотілось?<br />
Чи, може, що в маленької<br />
На той час боліло?<br />
Мене мати забавляла,<br />
На Дніпр поглядала;<br />
І галеру золотую<br />
Мені показала,<br />
Мов будинок. А в галері<br />
Князі, і всі сіли<br />
Воєводи… і меж ними<br />
Цариця сиділа.<br />
Я глянула, усміхнулась…<br />
Та й духу не стало!<br />
Й мати вмерла, в одній ямі<br />
Обох поховали!<br />
От за що, мої сестриці,<br />
Я тепер караюсь,<br />
За що мене на митарство<br />
Й досі не пускають.<br />
Чи я знала, ще сповита,<br />
Що тая цариця —<br />
Лютий ворог України,<br />
Голодна вовчиця!..<br />
Скажіте, сестриці?</p>
<p>«Смеркається. Полетимо<br />
Ночувати в Чуту.<br />
Як що буде робитися,<br />
Відтіль буде чути».<br />
Схопилися, білесенькі,<br />
І в ліс полетіли,<br />
І вкупочці на дубочку<br />
Ночувати сіли.</p>
<p>Три ворони</p>
<p>1</p>
<p>Крав! крав! крав!<br />
Крав Богдан крам,<br />
Та повіз у Київ,<br />
Та продав злодіям<br />
Той крам, що накрав.</p>
<p>2</p>
<p>Я в Парижі була<br />
Та три злота з Радзівіллом<br />
Та Потоцьким пропила.</p>
<p>3</p>
<p>Через мост идет черт,<br />
А коза по воде:<br />
Быть беде. Быть беде.</p>
<p>Отак кричали і летіли<br />
Ворони з трьох сторон і сіли<br />
На маяку, що на горі<br />
Посеред лісу, усі три.<br />
Мов на мороз, понадувались,<br />
Одна на другу позирали;<br />
Неначе три сестри старі,<br />
Що дівували, дівували,<br />
Аж поки мохом поросли.</p>
<p>1</p>
<p>Оце тобі, а це тобі.<br />
Я оце літала<br />
Аж у Сибір: та в одного<br />
Декабриста вкрала<br />
Трохи жовчі. От, бачите,<br />
Й є чим розговіться!<br />
Ну, а в твоїй Московщині<br />
Є чим поживиться?<br />
Чи чортма й тепер нічого?</p>
<p>3</p>
<p>Э… сестрица, много:<br />
Три указа накаркала<br />
На одну дорогу…</p>
<p>1</p>
<p>На яку це? на ковану?<br />
Ну, вже наробила…</p>
<p>3</p>
<p>Да шесть тысяч в одной версте<br />
Душ передушила…</p>
<p>1</p>
<p>Та не бреши, бо тілько п’ять.<br />
Та й то з фоном Корфом<br />
Ще й чваниться, показує<br />
На чужу роботу!<br />
Капусниця! закурена…<br />
А ви, пості-пані?<br />
Бенкетуєте в Парижі,<br />
Поганці погані!<br />
Що розлили з річку крові<br />
Та в Сибір загнали<br />
Свою шляхту, то вже й годі,<br />
Уже й запишались.<br />
Ач, яка вельможна пава…</p>
<p>2 і 3</p>
<p>А ти що зробила??</p>
<p>1</p>
<p>А дзуськи вам питать мене!<br />
Ви ще й не родились,<br />
Як я отут шинкувала<br />
Та кров розливала!<br />
Дивись, які! Карамзіна,<br />
Бачиш, прочитали!<br />
Та й думають, що ось-то ми!<br />
А дзусь, недоріки!<br />
В колодочки ще не вбились,<br />
Безпері каліки!..</p>
<p>2</p>
<p>Ото, яка недотика!<br />
Не та рано встала,<br />
Що до світа упилася…<br />
А та, що й проспалась!</p>
<p>1</p>
<p>Упилася б ти без мене<br />
З своїми ксьондзами? —<br />
Чортма хисту! Я спалила<br />
Польщу з королями;<br />
А про тебе, щебетухо,<br />
І досі б стояла.<br />
А з вольними козаками<br />
Що я виробляла?<br />
Кому я їх не наймала,<br />
Не запродавала?<br />
Та й живущі ж, проклятущі!<br />
Думала, з Богданом<br />
От-от уже поховала.<br />
Ні, встали, погані,<br />
Із шведською приблудою…<br />
Та й тойді ж творилось!<br />
Аж злішаю, як згадаю…<br />
Батурин спалила,<br />
Сулу в Ромні загатила<br />
Тілько старшинами<br />
Козацькими… а такими,<br />
Просто козаками,<br />
Фінляндію засіяла;<br />
Насипала бурта<br />
На Орелі… на Ладогу<br />
Так гурти за гуртом<br />
Виганяла та цареві<br />
Болота гатила.<br />
І славного Полуботка<br />
В тюрмі задушила.<br />
Отойді-то було свято!<br />
Аж пекло злякалось.<br />
Матер божа у Ржавиці<br />
Вночі заридала.</p>

<div>




</div>

<p>3</p>
<p>Й я таки пожила:<br />
С татарами помутила,<br />
С мучителем покутила,<br />
С Петрухою попила,<br />
Да немцам запродала.</p>
<p>1</p>
<p>Та ти добре натворила:<br />
Так кацапів закрепила<br />
У німецькі кайдани —<br />
Хоч лягай та й засни.<br />
А в мене ще, враг їх знає,<br />
Кого вони виглядають?<br />
Вже ж і в крепость завдала,<br />
І дворянства страшну силу<br />
У мундирах розплодила,<br />
Як тих вошей розвела;<br />
Все вельможнії байстрята!<br />
Вже ж і Січ їх бісновата<br />
Жидовою поросла.<br />
Та й москаль незгірша штука:<br />
Добре вміє гріти руки!<br />
І я люта, а все-таки<br />
Того не зумію,<br />
Що москалі в Україні<br />
З козаками діють.<br />
Ото указ надрукують:<br />
«По милості божій,<br />
І ви наші, і все наше,<br />
І гоже й негоже!»<br />
Тепер уже заходились<br />
Древности шукати<br />
У могилах… бо нічого<br />
Уже в хаті взяти;<br />
Все забрали любісінько.<br />
Та лихий їх знає,<br />
Чого вони з тим поганим<br />
Льохом поспішають?<br />
Трошки, трошки б підождали,<br />
І церква б упала…<br />
Тойді б разом дві руїни<br />
В П ч е л е описали…</p>
<p>2 і З</p>
<p>Чого ж ти нас закликала?<br />
Щоб на льох дивиться?</p>
<p>1</p>
<p>Таки й на льох. Та ще буде<br />
Два дива твориться.<br />
Сю ніч будуть в Україні<br />
Родиться близнята.<br />
Один буде, як той Ґонта,<br />
Катів катувати!<br />
Другий буде… оце вже наш!<br />
Катам помагати —<br />
Наш вже в череві щипає…<br />
А я начитала,<br />
Що, як виросте той Ґонта,<br />
Все наше пропало!<br />
Усе добре поплюндрує<br />
Й брата не покине!<br />
І розпустить правду й волю<br />
По всій Україні!<br />
Так от бачите, сестриці,<br />
Що тут компонують!<br />
На катів та на все добре<br />
Кайдани готують!</p>
<p>2</p>
<p>Я золотом розтопленим<br />
Заллю йому очі!..</p>
<p>1</p>
<p>А він, клятий недолюдок,<br />
Золота не схоче.</p>
<p>3</p>
<p>Я царевыіми чинами<br />
Скручу ему руки!..</p>
<p>2</p>
<p>А я зберу з всього світа<br />
Всі зла і всі муки!..</p>
<p>1</p>
<p>Ні, сестриці. Не так треба.<br />
Поки сліпі люде,<br />
Треба його поховати,<br />
А то лихо буде!<br />
Он бачите, над Києвом<br />
Мітла простяглася,<br />
І над Дніпром і Тясмином<br />
Земля затряслася.<br />
Чи чуєте? Застогнала<br />
Гора над Чигрином.<br />
О!.. Сміється і ридає<br />
Уся Україна!<br />
То близнята народились,<br />
А навісна мати<br />
Регочеться, що Йванами<br />
Обох буде звати!<br />
Полетімо!..</p>
<p>Полетіли<br />
Й летячи співали:</p>
<p>1</p>
<p>Попливе наш Іван<br />
По Дніпру у Лиман<br />
З кумою.</p>
<p>2</p>
<p>Побіжить наш ярчук :<br />
В ірій їсти гадюк<br />
Зо мною.</p>
<p>3</p>
<p>Как хвачу да помчу,<br />
В самый ад полечу<br />
Стрелою.</p>
<p>Три лірники</p>
<p>Один сліпий, другий кривий,<br />
А третій горбатий<br />
Йшли в Суботов про Богдана<br />
Мирянам співати.</p>
<p>1</p>
<p>Що то, сказано, ворони.<br />
Уже й помостили,<br />
Мов для їх те сідало<br />
Москалі зробили.</p>
<p>2</p>
<p>А для кого ж? Чоловіка,<br />
Певне, не посадять<br />
Лічить зорі…</p>
<p>1</p>
<p>Ти то кажеш.<br />
А може, й посадять<br />
Москалика або німця.<br />
А москаль та німець<br />
І там найдуть хлібець.</p>
<p>3</p>
<p>Що це таке верзете ви?<br />
Які там ворони?<br />
Та москалі, та сідала?<br />
Нехай бог боронить!<br />
Може, ще нестись заставлять,<br />
Москаля плодити.<br />
Бо чутка є, що цар хоче<br />
Весь світ полонити.</p>
<p>2</p>
<p>А може, й так! Так на чорта ж<br />
їх на горах ставить?<br />
Та ще такі височенні,<br />
Що й хмари достанеш,<br />
Як вилізти…</p>
<p>3</p>
<p>Так от же що:<br />
Ото потоп буде,<br />
Пани туда повилазять<br />
Та дивиться будуть,<br />
Як мужики тонутимуть.</p>
<p>1</p>
<p>Розумні ви люди,<br />
А нічого не знаєте!<br />
То понаставляли<br />
Ті фігури он для чого:<br />
Щоб люди не крали<br />
Води з річки — та щоб нишком<br />
Піску не орали,<br />
Що скрізь отам за Тясьмою.</p>
<p>2</p>
<p>Чортзна-що провадить!<br />
Нема хисту, то й не бреши.<br />
А що, як присядем<br />
Отутечки під берестом<br />
Та трохи спочинем! —<br />
Та в мене ще шматків зо два<br />
Є хліба в торбині,<br />
То поснідаєм в пригоді,<br />
Поки сонце встане…</p>
<p>Посідали. «А хто, братця,<br />
Співа про Богдана?»</p>
<p>3</p>
<p>Я співаю. І про Ясси,<br />
І про Жовті Води,<br />
І містечко Берестечко.</p>
<p>2</p>
<p>В великій пригоді<br />
Нам сьогодні вони стануть!<br />
Бо там коло льоху<br />
Базар люду насходилось<br />
Та й панства не трохи.<br />
От де нам пожива буде!<br />
Ану, заспіваєм!<br />
Проби ради…</p>
<p>1</p>
<p>Та цур йому!<br />
Лучче полягаєм<br />
Та виспимось. День великий.<br />
Ще будем співати.</p>
<p>3</p>
<p>І я кажу: помолимось<br />
Та будемо спати.</p>
<p>Старці під берестом заснули;<br />
Ще сонце спить, пташки мовчать,<br />
А коло льоху вже проснулись<br />
І заходилися копать.<br />
Копають день, копають два,<br />
На третій насилу<br />
Докопалися до муру<br />
Та трохи спочили.<br />
Поставили караули.<br />
Ісправник аж просить,<br />
Щоб нікого не пускали,<br />
І в Чигрин доносить<br />
По начальству. Приїхало<br />
Начальство мордате,<br />
Подивилось. «Треба,— каже,—<br />
Своди розламати,<br />
Вєрнєй дєло…» Розламали<br />
Та й перелякались!<br />
Костяки в льоху лежали<br />
І мов усміхались,<br />
Що сонечко побачили.<br />
От добро Богдана!<br />
Черепок, гниле корито<br />
Й костяки в кайданах!<br />
Якби в ф о р м е н и х, то добре:<br />
Вони б ще здалися…<br />
Засміялись… а ісправник<br />
Трохи не сказився!<br />
Що нічого, бачиш, взяти,<br />
А він же трудився!<br />
І день і ніч побивався,<br />
Та в дурні й убрався.<br />
Якби йому Богдан оце<br />
У руки попався,<br />
У москалі заголив би,<br />
Щоб знав, як дурити<br />
Правительство!! Кричить, біга,<br />
Мов несамовитий.<br />
Яременка* в пику пише,<br />
По-московській лає<br />
Увесь народ. І на старців<br />
Моїх налітає.<br />
«Вы што делаете, плуты!!»<br />
«Та ми, бачте, пане,<br />
Співаємо про Богдана…»<br />
«Я вам дам Богдана,<br />
Мошенники, дармоеды!<br />
Й песню сложили<br />
Про такого ж мошенпика…»<br />
«Нас, пане, навчили…»<br />
«Я вас навчу! Завалить им!»<br />
Взяли й завалили —<br />
Випарили у московській<br />
Бані-прохолоді.<br />
Отак пісні Богданові<br />
Стали їм в пригоді!!..<br />
Так малий льох в Суботові<br />
Москва розкопала!<br />
Великого ж того льоху<br />
Ще й не дошукалась.</p>
<p><em>[1845, Миргород].</em></p>
<p><em>* Козака Яременка клуня на тім місці, де стояли Богданові палати. (Прим. Т. Шевченка).</em></p>

<div></div>