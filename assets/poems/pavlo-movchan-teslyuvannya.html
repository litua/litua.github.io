<strong>Павло Мовчан – Теслювання </strong>
<p>Буває так, що в густолисті<br />
Сидить і соловей, і крук.<br />
І дерево, немов пречиста,<br />
Таїть зачатий духом звук.<br />
Як видобуть? Три шкури здерти,<br />
Розсмугувати для труни,<br />
За сим мовчанням за упертим<br />
Сховалась пика сатани.<br />
Зневажливо кора сміється,<br />
І чорно пирскають сучки, —<br />
Облоскотать його береться.<br />
Ні краплі звуку, ні страждання,<br />
З стрімких стримінь і — на позем:<br />
Сокира й струг для лоскотання;<br />
Рука, спарована з ножем,<br />
Перебирає волоконця,<br />
Круги розкручує — нема,<br />
Бо в кроні дерево трима<br />
Своє птахоподібне серце.<br />
То ж так пророчисто і чисто<br />
Воно лунить і, мов жеврінь,<br />
Зсередини світлує тінь,<br />
Що поїть хмільно бандуриста.<br />
Такі несхибні постулати,<br />
Що за набутком — вічно втрати,<br />
Що за причиною — ланцюг…<br />
Остружок звивсь — зганяє струг<br />
З планиці лишок сучкуватий.<br />
А для цимбал, що й для труни,<br />
Одна сокира й деревина.<br />
Згинає тесля круто спину,<br />
Коли вганяє колуни.<br />
І звук спонтанної струни<br />
Йому лоскочеться у вусі.<br />
В зеленолистій завірюсі —<br />
Сучки, як роги сатани.<br />
І голосним єхидним сміхом<br />
Сокира допікає всім,<br />
Бо ж лезо, скупане в росі,<br />
В руїнощах шукає втіху.<br />
Так, продиктований рукою,<br />
На дерева ляга указ,<br />
Що буде з них іконостас<br />
Для цілувань і чолобою.<br />
О щедрість нищівна для всіх!..<br />
Роздвоїв тесля окоренки,<br />
Розлущив звук, немов горіх.<br />
Сокира язиком тоненьким<br />
Зловила першу краплю соку<br />
І, поринаючи в глибокість<br />
Терпіння тихого, сміялась,<br />
Бо розтеслялася зів’ялість<br />
І ширивсь дифузійно згин,<br />
Та бивсь настирливо один,<br />
Однісінький — і вже останній —<br />
Клич фортепіанний:<br />
Н е в и д о в б а т ь!..</p>

<div>




</div>

<p>***</p>

<div></div>