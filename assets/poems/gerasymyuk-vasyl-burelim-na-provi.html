<strong>Герасим’юк Василь – Бурелім на Провідну неділю 1989-го</strong>
<p>Вітри звіялись високо на горі —<br />
клин косарів обвівали.</p>
<p>Вітер з долу вирвав кілька голосів<br />
і приніс на мій схил гори, життя.<br />
Я не впізнав ті голоси,<br />
тим більше не міг докупи зв’язати,<br />
я лише обхопив руками бука,<br />
вирваного з корінням,<br />
бо не знав: чому шукаю<br />
єдиний, може, найтихіший голос,<br />
адже його міг понести інший вітер<br />
на інший схил гори.</p>
<p>Бучок не впав,<br />
бо притулився до скелі,<br />
а голі корені глухо зміїлись під сонцем<br />
на замшілому камінні.</p>

<div>




</div>

<p>То не були голоси предків, але саме ті, випадкові,<br />
розшарпані вітрами голоси<br />
прив’язали мене до стражденної деревини,<br />
і я вперше відчув:</p>
<p><em>земля хоче</em></p>
<p><em>звільнитися від</em></p>
<p><em>мого коріння.</em></p>
<p>Бучку, бучку, може, нас викорчувало для того,<br />
щоб ми більше не губили свої корені.</p>
<p>Втомленим таким, як ти,<br />
був один заклинач змій на другому схилі гори.<br />
Викликавши із землі гадюку,<br />
яка вжалила дитину у свіжому сіні,<br />
він упав би, якби не притулився до скелі —<br />
ніби тим гаддям<br />
був пришитий до землі.</p>
<p>Сказав мені тоді:</p>
<p>“Он вона лежить на стежці,<br />
підрубана випадковою косою.<br />
Тому така зла”.</p>

<div></div>