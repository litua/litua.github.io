<strong>Максим Рильський – Надворі дощ…</strong>
<p>Надворі дощ, холодний вітер виє,<br />
Одпочивай, рушнице, на стіні!<br />
Куди іти, блукати без надії?<br />
Ні, краще тут, у хаті, в тишині.</p>
<p>Тут у комину огник ледве тліє,<br />
Та зогріває в серці, в глибині,<br />
Веселі, чисті, ясноокі мрії<br />
І воскрешає призабуті дні.</p>

<div>




</div>

<p>Тут фортеп’яно з теплою душею<br />
Стоїть і жде, що приторк білих рук<br />
В йому пробудить півзаснулий звук.</p>
<p>Тут я зустрівся з музою своєю.<br />
І, взявши в руки ліру й срібний лук,<br />
Пливу як тінь по морю снів за нею.</p>
<p><em>1911-1918</em></p>

<div></div>