<strong>Павло Мовчан – Чорнотроп </strong>
<p>Здригнулася струна від променя тонкого,<br />
зневажений від всіх сніг ще білів як міг,<br />
і колесо дзвінке мережило дорогу,<br />
якою вовни жмут в чотири лапи біг.<br />
А-а-а… Світлість на лиці від дерева гінкого,<br />
і мед на язиці від слова молодого.<br />
Під чоботом зело пробилось ворушке,<br />
щоб швидше я ступав, бо нині все швидке.<br />
Кораблик рветься з рук, членується насіння,<br />
загострена вода заломи обтина,<br />
і в мур один стають, розламуючись, стіни,<br />
щоб ім’я перейнять летюче, мов луна:<br />
Ма-рі-я!<br />
На довжину струни воно бринить прозоро,<br />
і хмару прихиля до обрію біжку,<br />
і кущиком трава збігає з косогору<br />
уславити тебе, бо ти — вода в струмку.<br />
Ма-рі-є-є…<br />
Вже голос губить жар, а крила гублять пір’я,<br />
і зір не осягне відлунених висот,<br />
де літери горять нетліючим сузір’ям —<br />
не прокричать мені, бо тиші повен рот.<br />
І шепітно, мов пух, я здмухую імення,<br />
хоч крику повен рот — його не проковтнуть;<br />
О весно! Я прийняв твоє благословення,<br />
коли через сніги проклав невірну путь.</p>

<div>




</div>

<p>***</p>

<div></div>