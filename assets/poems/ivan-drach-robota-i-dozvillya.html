<strong>Іван Драч – Робота і дозвілля</strong>
<p>Одна кімната — наліво,<br />
Друга кімната — направо,<br />
Моя кімната — посередині.<br />
В одній кімнаті Робота<br />
День і ніч вистукує на машинці.<br />
В другій кімнаті Дозвілля,<br />
Безтурботне, цілується, випиває,<br />
Лається, аж вуха слонові в’януть.<br />
— Гості-сусіди, завітайте до мене.—<br />
На один стілець сіла Робота,<br />
На другий стілець Дозвілля присіло.<br />
— А де ж мені, господарю, сісти? —<br />
На один стілець я присів.<br />
На другий Дозвілля лукаво присіло.<br />
— Господарю, де ж Роботі у вас присісти?—<br />
На один стілець присіла Робота,<br />
Я серйозно присів на другий.<br />
— Любчику, де ж Дозвіллю в тебе присісти?<br />
— Слухайте, а коли я внесу третє крісло?—<br />
…Вони обоє дивились у вікно.</p>

<div></div>