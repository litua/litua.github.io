<strong>Богдан Лепкий – На Голгофу</strong>
<p>Голгофа, хрест,<br />
Страшні, криваві сни…<br />
Товпа реве:<br />
“Розпни! Розпни! Розпни!”</p>
<p>І розп’яли…<br />
На голові вінок,<br />
По краплі кров<br />
Спливає у струмок.</p>
<p>Товпа реве:<br />
“Коли ти Бог єси,<br />
То злізь з хреста<br />
І сам себе спаси!</p>

<div>




</div>

<p>Якщо не Бог,<br />
А лиш юдейський цар,<br />
То військами<br />
На ворогів удар!</p>
<p>А ти мовчиш,<br />
Здригаєшся, мов трус,-<br />
Га! Ти не Бог,<br />
Лиш назарей, Ісус!”</p>
<p>. . . . . . . . . . . . . . . . . . . .</p>
<p>Голгофа, хрест,<br />
Страшні, криваві сни…<br />
Прости їм, Боже,<br />
Бо сліпі вони…</p>

<div></div>