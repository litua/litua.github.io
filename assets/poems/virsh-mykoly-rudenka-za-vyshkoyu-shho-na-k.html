<strong>Микола Руденко – За вишкою, що на каплицю схожа…</strong>
<p>За вишкою, що на каплицю схожа,<br />
Вечірнє сонце стомлено сідає.<br />
Палає небо —<br />
наче думка Божа<br />
Поза паркан колючий заглядає.</p>
<p>Дротину позолочує іржаву<br />
Туман прозорий —<br />
лісова полуда.<br />
Душа моя вдивляється в заграву<br />
І жде на чудо,<br />
Котрого не буде.</p>

<div>




</div>

<p>Далека Конча не поверне весни,<br />
Що відпливли з дніпровською водою.<br />
Кохання храм у серці не воскресне,<br />
А грішниця не зробиться святою.</p>
<p>Моїх чуттів розвіяна руїна<br />
Нагадує в пісках померлу річку.<br />
Та є ще Бог…<br />
І є ще Україна…<br />
Для них я збережу у грудях свічку.</p>
<p><em>26.02.1979</em></p>

<div></div>