<strong>Павло Мовчан – В оці роси </strong>
<p>Благословен будь, день сльотавий та холодний,<br />
коли в шибки так дме, що навіть чути свист;<br />
і ти немов завис над хланями безодні,<br />
намоклий і важкий, як той дубовий лист.<br />
Та чути глибину майбутньо-неземного,<br />
що аж холоне кров, і музика луна —<br />
і не ступить тобі, бо прикипіли ноги<br />
та й — що не крок — гуде гудюча глибина…<br />
І розумієш ти, перейнятий весь страхом,<br />
що кожен день тобі дарований, а ти,<br />
ущільнюючи плоть, як панцир черепаха,<br />
забув про радість мук, про солодь гіркоти.<br />
Були для тебе дні буденні несолоні,<br />
як вариво з трави на водах дощових…<br />
А музика луна, у жилах кров холоне,<br />
і дощ пряде, пряде повісма сирові…<br />
І дивиться бур’ян очицями росиці<br />
на кошли сизих хмар, на мокрого грака…<br />
О западись в той зір, щоб в землю подивиться,<br />
бо чути дзвін лопат і мову молотка.</p>

<div>




</div>

<p>***</p>

<div></div>