<strong>Дмитро Загул – Осінній шум</strong>
<p>Плюскоти річки і шелести гаю<br />
Тонуть прозоро в замислений вечір,<br />
Де чисто і ясно, неначе в нетечі,<br />
Горючі осінні ліси дотлівають.</p>
<p>Плинуть хмаринки у течінь гарячу,<br />
Де сонце за заході обрій стрічає,<br />
А сиві верби галузки печалі<br />
Схилили в воду і довго плачуть.</p>
<p>Вже вересневі дощі сполоскали<br />
Нив непривітних поорані смуги,<br />
А коси берізок, що жовтими стали,<br />
Розчісує вітер гребінчиком туги.</p>

<div>




</div>

<p>Вечір осінній – спокій прозорий,<br />
Обрій глибокий, мов очі дитині.<br />
Далеко на сході вже дивляться зорі:<br />
Коли ж той вечір погасне в долині?</p>
<p>За літом не плачу, за днем не зітхаю,<br />
Я серцем сміюся, бо жаль не до речі.<br />
Як верби з одчаю – я рук не ламаю,<br />
Хай гине літо! Хай гасне вечір!</p>
<p>ІЗ ЗБІРКИ “МОТИВИ”, НА ВІДПОЧИНКУ, 1925 р.</p>

<div></div>