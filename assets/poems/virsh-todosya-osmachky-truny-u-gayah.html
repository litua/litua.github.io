<strong>Тодось Осьмачка – Труни у гаях</strong>
<p>Із блакиті піль шляхи розляглись,<br />
на боках у них зацвіли гречки…<br />
Та рої бджолині ними не гудуть,<br />
меду не несуть у пасіки-садки…<br />
А шляхами кров огненно димить<br />
та вихри прядуть свистом веретен<br />
і пнуться, моя гад, багнетами до хмар,<br />
мичку, наче сніг, тягнуть із гречок<br />
і сучать канат через всі поля,<br />
купають його на шляху в крові,<br />
бо нема дощів із клубків громів —<br />
заснули давно у хмар на хребтах!<br />
Гей, ревуть вихри від сіл та до сіл,<br />
умотують їх у пряжу свою,<br />
ховають в пилу шляхи на поля…<br />
у селах усе гине, як в мішках.<br />
Худоба реве з дворів на яри,<br />
ребрами оре канави глухі<br />
у зубах у псів — своїх хазяїнів.<br />
Народ, як рілля, захряс по церквах,<br />
дощами рида… і сльози горять<br />
на хвилях садків, мов ягоди — кров;<br />
падають в траву гарячі, як жар,<br />
котяться в гаї, де труни лежать.<br />
Там аж дві труни дубові товсті<br />
на сіні сухім у чорнім сукні!<br />
Як у цій труні, що лягла під рів,<br />
битая в мороз, скупана в крові —<br />
радість молода — квіти степові!<br />
У другій труні — мати всіх людей,<br />
тих замучених, побитих дітей…<br />
Із грудей стримить кривавий багнет,<br />
а на нім горить цвіт-рожа важка.<br />
Гей, над радістю стоїть туга мла,<br />
на поля, сади крила підняла,<br />
чорні, мовчазні, як сон кладовищ.<br />
А над ненькою стоять кістяки,<br />
з їх очей-дірок сльози цебенять<br />
та й на рожу ту, що хилить багнет.<br />
То ж не рожа-цвіт буйно-запашний,<br />
а серце пала — сонце із крові!..<br />
У гаях горить та зілля в’ялить.<br />
Із сонця осьо вилітає птах,<br />
та й полетів він за дикі поля,<br />
де гoрод стоїть на стрімкій горі,<br />
в кручу-дерезу важко нахиливсь;<br />
він давно заснув: зубами не б’є<br />
в небо кам’яне, не креше вогню.<br />
Сів на башті птах міської стіни,<br />
крикнув один раз: “Труни у гаях!..<br />
Люди, уставай!” Крик упав на дно<br />
в кручу-глибину на скелі грудьми.<br />
А з-під пелени<br />
сірих скель<br />
чорно, наче крук, —<br />
кінь летить…<br />
Ой вилетів кінь на гору круту,<br />
страшно заіржав над городом тим;<br />
луни загули в кварталах міських,<br />
як у виводи горобина ніч.<br />
А з драних шибок порожніх домів<br />
кажани, сичі вилетіли всі…<br />
Крильми шарудять об дахи будов,<br />
в мотузках дзвіниць… І город пливе<br />
у дзвоні глухім десь од берегів,<br />
як дим на степи. Та степи мовчать:<br />
слухають, як ліс в їх лоні росте,<br />
у водах джерел, повних кришталю…<br />
А вихри прядуть, і труни лежать,<br />
і серце в гаях у неньки горить,<br />
і кінь на горі сичів виклика!</p>

<div></div>