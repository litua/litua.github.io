<strong>Микола Вінграновський – Це ти? Це ти. Спасибі… Я журюсь…</strong>
<p>Це ти? Це ти. Спасибі… Я журюсь.<br />
Проходь. Сідай. У дні оці і ночі<br />
Вчорашніми очима я дивлюсь<br />
В твої сьогоднішні передвечірні очі.</p>
<p>Чим ти збентежена?.. Оце я тут живу.<br />
Отут я видумав себе й тебе для тебе.<br />
Отут я серце виняньчив для неба,<br />
Не знаючи тоді, що небом назову.</p>

<div>




</div>

<p>Тепер послухай: з нашого жалю<br />
Тепер залишились одні слабкі півзвуки.<br />
Любові нашої обличчя не люблю.<br />
ЇЇ обличчя — то обличчя муки…</p>
<p>Кажу ж, кажу ж у звітреному сні<br />
У зимі, в осені, у літі, у весні:</p>
<p>Весною, літом, восени, зимою<br />
Дві білих пісні рук твоїх зі мною.<br />
Ти — ранок мій, ти — південь мій і вечір,<br />
Ти — ніч моя…<br />
Хоч все на світі — втеча!</p>
<p><em>1965</em></p>

<div></div>