Надя Ковалюк – Ну от і все, хороший мій… Іди!<p>Ну от і все, хороший мій… Іди!<br />
В моїм житті ти був всього лиш гостем,<br />
усі ми по природі, як вовки –<br />
тікаємо, якщо затІсний простір.</p>
<p>Ти знаєш – я не втримую людей,<br />
бо що минуло – те вже не воскресне,<br />
хто має йти – той все одно піде,<br />
закутавшись у куряву словесну.</p>
<p>Ти знаєш, мій хороший… Щастя – мить,<br />
така коротка, навіть невідчутна;<br />
пройшла вона, та аж тепер болить,<br />
на грані між минулим і майбутнім.</p>
<p>Іди, не озираючись, крізь біль<br />
й обставини, які від нас сильніші,<br />
у потаємних схованках душі<br />
ти все одно залишишся найближчим.</p>

<div>




</div>

<p>Без тебе ніч не зміниться на день<br />
і в лексиконі слів не стане більше,<br />
лише душа одвічним міражем<br />
блукатиме до скону в моїх вІршах.</p>
<p>Ну от і все, хороший мій… Дивись,<br />
ти бачиш тінь на стоптаній дорозі?<br />
Копійка-доля покотилась вниз<br />
і зупинилась на чужім порозі…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>
<p></p>

<div></div>