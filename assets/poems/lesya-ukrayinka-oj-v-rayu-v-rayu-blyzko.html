<strong>Леся Українка – «Ой в раю, в раю, близько Дунаю…» </strong>
<p>Ой в раю, в раю, близько Дунаю<br />
виросло зело, всім нам весело.<br />
В нього стебельце – з коп’я деревце,<br />
на ньому гілки – золоті стрілки.<br />
А на вершечку квіточка сяє,<br />
квіточка сяє, рай звеселяє.<br />
Десь узялася лютая змія,<br />
розп’яла крило та понад зело,<br />
ясна квіточка потьмарилася,<br />
райськая земля засмутилася.<br />
Ой надбіг, надбіг білий молодець,<br />
білий молодець, всім переборець,<br />
вирізав сучок та зробив лучок,<br />
вломив гілочку, ясну стрілочку,<br />
устрелив вмію попід реберце,<br />
попід реберце в самеє серце.<br />
А де кров кане, там ножар стане<br />
та запалають гори-долини<br />
ясним пожаром без пожарини.<br />
Райськая птиця вся сполошиться,<br />
замахне крилом та понад зелом,<br />
ярая квітка злотом засяє,<br />
нехай же сяє та й не згасає.</p>

<div></div>