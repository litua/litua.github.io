<strong>Кацай Олексій – Пуп’янок</strong>
<p>Звивається сузір’їв огудиння<br />
перетинаючи Чумацький Шлях<br />
і пуп’янок з рипучого каміння<br />
гойдаючись на зоряних вітрах<br />
здіймається кудись Протуберанці<br />
кружляють як вогненні упирі<br />
та надсилає він вночі і вранці<br />
биття сердець ледь чутні позивні<br />
і в неродючій тиші заплетає<br />
стеблом орбіти відстані круті<br />
бо він з насіння достеменно знає<br />
що у природі мертвого немає<br />
що всесвіт виникнув лише тоді<br />
коли його щось всесвітом назвало<br />
радіохвилі зливши в голоси<br />
та й щоб живе в живому не блукало<br />
з’єднало в мову простори й часи</p>

<div>




</div>

<p>Політ планет — людини достигання<br />
і ця найважливіша з таємниць<br />
ховається десь у нашаруванні<br />
міжгалактичних чорних блискавиць<br />
бо знає що за нею у гонитві<br />
зірвати схоче невблаганна ніч<br />
той пуп’янок що квіткою розквітне<br />
із приймочками<br />
піднятих<br />
облич.</p>

<div></div>