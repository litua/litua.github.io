<strong>Ліна Костенко – На конвертики хат літо клеїть віконця, як марки</strong>
<p>На конвертики хат<br />
літо клеїть віконця, як марки.<br />
Непогашені марки — біда ще не ставила штамп.<br />
Пролітають над ними віки, лихоліття і хмарки.<br />
Я там теж пролітаю, я теж пролітаю там.</p>

<div>




</div>

<p>Опускаюсь на землю,<br />
на сизий глобус капусти.<br />
На самісінький полюс, де ходе жук, як пінгвін.<br />
Під склепінням печалі така хороша акустика.<br />
Ледве-ледве торкнешся, а все вже гуде, як дзвін.</p>
<p>Ходить мати в городі. І лащиться плюшевий песик.<br />
І ніхто ще не вбитий, не вбитий ніхто на війні.<br />
Дикі гуси летять. Пролітає Івасик-Телесик.<br />
Всі мости ще кленові. Всі коні іще вороні.</p>

<div></div>