<strong>Дмитро Загул – “Співи мої легкокрилі…”</strong>
<p>Співи мої легкорилі,<br />
Воркотливі голуб’ята,<br />
Вас родила в тужні хвилі<br />
Доля-мачуха проклята.</p>
<p>Невеселі мої пісні,<br />
Діти смутку та й недолі,<br />
Тихим вітром понесіться<br />
І розсійтеся по волі.</p>

<div>




</div>

<p>Невеселі мої пісні,<br />
Я обвію вас тугою…<br />
Линьте в сторону незвісні<br />
І не жалуйте за мною!</p>
<p>Там барвінком, синьоцвітом<br />
Постеліться по дорозі,<br />
Та не зрадьтеся, чиї то<br />
На листочках ваших сльози!</p>
<p>ІЗ РАННІХ ПОЕЗІЙ, З ЦИКЛУ “В ТЕМРЯВІ”; Міліїв, 28.08.1909</p>

<div></div>