<strong>Леся Українка – «Єреміє, зловісний пророче в залізнім ярмі!»</strong>
<p>Єреміє, зловісний пророче в залізнім ярмі!</p>
<p>Певне, серце господь тобі дав із твердого кришталю:<br />
ти провидів, що люд буде гнить у ворожій тюрмі, –<br />
як же серце твоє не розбилось від лютого жалю?<br />
Як ти міг дочекатись, чи справдиться слово твоє?</p>
<p>Роєм стріли ворожі на божеє місто летіли, –<br />
певне, чарами ти гартував тоді серце своє,<br />
що на ньому ламалися навіть ворожії стріли!<br />
По війні ти на звалищах міста лишався один,</p>

<div>




</div>

<p>і палкі твої сльози точили холодне каміння,<br />
і луна розляглась така серед смутних руїн,<br />
аж найдальші нащадки почули твоє голосіння.<br />
Єреміє! ти, вічная туго, тебе не збагну:</p>
<p>як же серце твоє не розбилось від лютого жалю?<br />
Бо джерело гаряче і скелю зрива кам’яну.<br />
Так, було твоє серце з твердого, міцного кришталю!</p>
<p>2.12.1899</p>

<div></div>