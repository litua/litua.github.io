<strong>Максим Рильський – Зелені тіні по душі майнули…</strong>
<p>Зелені тіні по душі майнули —<br />
М’якого моху свіжо-чистий тон,<br />
Безжурності глибокої затон,<br />
Одбите у прийдешньому минуле.</p>
<p>Блаженні будьте, уші, що почули<br />
Святого щастя золотий закон!<br />
Воно — в вінку із виноградних грон —<br />
Мене в брудній таверні не минуло.</p>

<div>




</div>

<p>Прийшло — засяло… Легковійний дар<br />
Безмежності і вільного зітхання<br />
Серед померлих життьових примар!</p>
<p>Холодний вітер на світанні,<br />
Та злото дня на сході вироста…<br />
Блаженні будьте, мовчазні уста!</p>
<p><em>1911-1918</em></p>

<div></div>