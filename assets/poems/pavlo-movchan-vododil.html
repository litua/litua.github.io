<strong>Павло Мовчан – Вододіл </strong>
<p>Стають далекими, найдальшими… незримими…<br />
Та й чи були вони, чи називались зимами!<br />
З гори котились комельгом, розтанули<br />
сніги мої, йменовані літами…<br />
Я скручував паперу білі звої,<br />
аби заповнить білину собою,<br />
та попіл сипався і небо перечорнював:<br />
молились хмари громохкими жорнами…<br />
І слух пронизувався гостро двома рейками,<br />
і дні близькі ставали, гей, далекими…<br />
Вгрузало в попіл чорно-біле колесо,<br />
глибоку зморшку прооравши голосно.<br />
Мов трісле дзеркало, було чоло позначене<br />
струмками сизими і смолами гарячими.<br />
Ой гаряче від розпачу, так гаряче:<br />
повітря колеться на скалки, на кристаляччя,<br />
а під ногами вироста крижина —<br />
і ділить холодом тебе наполовину…<br />
Сніги мої, літа летючо-танучі,<br />
заглиблені у пам’ять нескресаючу,<br />
водою бігли, танули вуглинами,<br />
під пальцями зминались круто глинами,<br />
з клубка сотались сировою ниткою<br />
і хрестиком по полотнині виткались…<br />
З якого краю мірять води зрушені,<br />
якщо вчорашнє далі за минувшину,<br />
а дальнє ближчає, точкуючись ув оці,<br />
тільки душа, мов камінь, у потоці.</p>

<div>




</div>

<p>***</p>

<div></div>