<strong>Дмитро Загул – “З глибин руїни і пустелі…”</strong>
<p>З глибин руїни і пустелі,<br />
З долини смутку і плачу<br />
В краї надзоряні, веселі<br />
На крилах пісень і я лечу.</p>
<p>Думками лину над землею.<br />
Мені так тісно на землі!<br />
А разом з піснею моєю<br />
Летять у вирій журавлі.</p>

<div>




</div>

<p>Їх крик бентежить мою душу,<br />
Та з ними враз не закричу!<br />
Ще вище вилетіти мушу<br />
Від журавлиного плачу.</p>
<p>Лечу на сонячнім промінню,<br />
А в серці запал молодий.<br />
І недотепному квилінню<br />
Не дам я вирватись з грудий.</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ЛІРИКА І”</p>

<div></div>