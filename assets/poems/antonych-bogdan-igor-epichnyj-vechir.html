<strong>Антонич Богдан-Ігор – Епічний вечір</strong>
<p>Під прапором мідянолистих буків,<br />
де сонце покотилось вогняним тарелем,<br />
засмаглі хлопці, мов джмелі на луках,<br />
гудуть, і вибухає пил з рудих цегелень.</p>
<p>На бурунах трави, в зеленім димі<br />
колишуться корови, мов тяжкі колоди,<br />
і зорі в зорі дзвонять понад ними,<br />
й шумлять під ними буйно життєтворчі води.</p>
<p>Той струм, що з сонних квітів синім димом<br />
проходить в стиглість ядер, спрагу росту будить,<br />
насіння кільчиться, упавши в плідну вогкість.<br />
Мужчини волохаті палять темним оком<br />
дівок широкобедрих, смаглих, повногрудих.<br />
Горбатий янгол лісу манить теплим мохом.</p>

<div>




</div>

<p>Завиті у пергамент неба зодіаки<br />
ввижаються нам у хрестах щоночі,<br />
і мрії наших вір горять стожарним маком.</p>
<p>І з зір загаслих іскри осявають очі,<br />
червоні півні синій місяць кличуть —<br />
це буревій краси, прапервнів громовиця!</p>
<p>Так родяться релігії й суспільний лад.<br />
Боги й звірня. Громада до громади.<br />
Епічний вечір починає владу,<br />
і синій, вічний стяг лопоче таємниче.</p>
<p>Усоте прославляю буйноту життя!</p>
<p><em>27 жовтня 1935</em></p>

<div></div>