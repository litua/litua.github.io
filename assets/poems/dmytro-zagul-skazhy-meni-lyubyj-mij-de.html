<strong>Дмитро Загул – “Скажи мені, любий мій, де ти блукаєш…”</strong>
<p>“Скажи мені, любий мій, де ти блукаєш, –<br />
Чи в горах, чи тут, при долині?<br />
Де стадо пасеш ти і де спочиваєш<br />
Опівдні в гарячій годині?</p>
<p>Я так уморилась, я так утомилась,<br />
Що й ніг під собою не чую,<br />
Весь день за тобою, мій милий, дивилась…<br />
І нічку без тебе ночую.</p>

<div>




</div>

<p>Чи ще мені довго прийдеться тинятись<br />
Поміж не твоїми шатрами?<br />
Боюся, що далі почнуть насміхатись<br />
Твої побратими над нами”.</p>
<p>“Як цього не знаєш, моє янголятко,<br />
То йди за моїми вівцями,<br />
Паси свої білі маленькі козлятка –<br />
Щодня не блуди манівцями!”</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “НА БІБЛІЙНІ ТЕМИ”</p>

<div></div>