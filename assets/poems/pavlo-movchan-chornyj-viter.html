<strong>Павло Мовчан – Чорний вітер </strong>
<p>Облущивсь простір, і повітря зжовкло,<br />
щілясті шелестять очерети,<br />
замість води снує в струмочку голка —<br />
на той бік літа нам не перейти…<br />
І кінь сумний при березі похнюпивсь,<br />
важких очей уже не підведе,<br />
і бережина зеленіє скупо,<br />
де кружеляє колесо руде…<br />
І вікна, ніби вибиті із рами,<br />
і двері зняті — протяги такі,<br />
що аж чорніє вітер поміж нами<br />
і порожніє простір надовкіл.<br />
Лови, лови, хоч дерево летюче,<br />
хоч насінину з клена перейми,<br />
бо з пам’яттю немає вже сполучень,<br />
і дзвонять срібно дзвоники зими.<br />
Простягнеш руку, і тернові голки<br />
занозяться у жили і печуть…<br />
І листя під ногами, як осколки,<br />
впиваються в підошви — не ступнуть…<br />
І тільки слово, слово, ніби бджілка,<br />
долає відстань, несучи тепло.<br />
Ловлю його я, та відлуння гіркне,<br />
і з краплі меду виткнулось жало.</p>

<div>




</div>

<p>***</p>

<div></div>