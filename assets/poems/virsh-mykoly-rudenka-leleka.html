<strong>Микола Руденко – Лелека</strong>
<p>Ну чого ж ти, лелеко,<br />
Утікаєш від мене?<br />
Ген гніздо недалеко —<br />
Там, де стріха зелена.</p>
<p>Там, де стріха дірява<br />
Зеленіє від моху.<br />
Вже літать на галяву<br />
Вчаться дітки потроху.</p>
<p>Я їм неба готовий<br />
Прихилить до землиці…<br />
Чом твій погляд раптовий<br />
Холодніший від криці?</p>
<p>Чим тебе знепокоїв —<br />
Громом сфер, літаками,<br />
Чи тривоги накоїв<br />
Суєтними думками?..</p>

<div>




</div>

<p>А лелека цибатий<br />
Обізвався з–під клена:<br />
— Краще спробуй не дбати,<br />
Мій земляче, про мене.</p>
<p>Чи повірити зможу<br />
Тим нещирим турботам?<br />
Бачив я загорожу —<br />
Стогнуть люди за дротом.</p>
<p>Вони Бога благали,<br />
Крил у мене просили.<br />
Із німого загалу<br />
Їм злетіти несила…</p>
<p>Ані птаха, ні звіра<br />
Не заманюйте, люди:<br />
Вам не буде довіри,<br />
Доки волі не буде.</p>
<p>Я злечу понад клени —<br />
Та й лови серед неба…<br />
Аніж дбати про мене,<br />
Краще дбайте про себе.</p>
<p><em>19.01.1974</em></p>

<div></div>