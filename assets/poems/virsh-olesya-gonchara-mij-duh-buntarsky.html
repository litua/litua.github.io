<strong>Олесь Гончар – Мій дух бунтарський…</strong>
<p>Скажи, яку, Іудо, плату<br />
За голову мою береш,<br />
За скільки мічених, проклятих<br />
Срібляників ти продаєш</p>
<p>Моє життя твоїм хазяям<br />
У боягузливім листі?<br />
Щоби у тернові засяяв<br />
Я розіп’ятий на хресті!</p>
<p>Я знав війну, не знав я миру,<br />
За праведні мої слова<br />
Хай, може, ляже під сокиру<br />
Моя чубата голова.</p>

<div>




</div>

<p>Її, оцінену в металі,<br />
Сьогодні, може, до стовпа<br />
В кривавому вогкім підвалі<br />
Штандартен-фюрер відруба.</p>
<p>Але обдуреними будуть<br />
Тобою тішені купці.<br />
Хіба ти поведеш до суду<br />
Нескорені думки мої?</p>
<p>Я вольним був, таким і буду,<br />
Однаковим у всі часи.<br />
Мій дух бунтарський, ти, Іудо,<br />
Із тілом їм не продаси!</p>
<p><em>1943</em></p>

<div></div>