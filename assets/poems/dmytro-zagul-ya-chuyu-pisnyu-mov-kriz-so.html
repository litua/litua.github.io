<strong>Дмитро Загул – “Я чую пісню, мов крізь сон…”</strong>
<p>Я чую пісню, мов крізь сон<br />
Далекий Черемош гуркоче;<br />
Мені вчувається щоночі<br />
Той шелест листя, шум сосон.<br />
І щось тій пісні в унісон<br />
Так ніжно в серці зашепоче…<br />
Я чую пісню – мов крізь сон<br />
Далекий Черемош гуркоче.</p>

<div>




</div>

<p>То спів засмучених флояр,<br />
То стогін журної трембіти, –<br />
Зашелестять шовкові цвіти<br />
І з серця скотиться тягар.<br />
Туди, де скелі аж до хмар,<br />
Хотів би соколом летіти,<br />
Де спів засмучених флояр,<br />
Де стогін журної трембіти.</p>
<p>Передрук з ОБІРВАНІ СТРУНИ. Нью-йорк, 1955, с. 153.</p>

<div></div>