<strong>Леся Українка – Давня казка</strong>
<p>Може б, хто послухав казки?<br />
Ось послухайте, панове!<br />
Тільки вибачте ласкаво,<br />
Що не все в ній буде нове.</p>
<p>Та чого там, люди добрі,<br />
За новинками впадати?<br />
Може, часом не завадить<br />
І давніше пригадати.</p>
<p>Хто нам може розповісти<br />
Щось таке цілком новеє,<br />
Щоб ніхто з нас не відмовив:<br />
«Ет, вже ми чували сеє!»</p>
<p>Тож, коли хто з вас цікавий,<br />
Сядь і слухай давню казку,<br />
А мені, коли не лаврів,<br />
То хоч бубликів дай в’язку.</p>
<p>1<br />
Десь, колись, в якійсь країні,<br />
Де захочете, там буде,<br />
Бо у казці, та ще в віршах,<br />
Все можливо, добрі люде.</p>
<p>Десь, колись, в якійсь країні<br />
Проживав поет нещасний,<br />
Тільки мав талан до віршів<br />
Не позичений, а власний.</p>
<p>На обличчі у поета<br />
Не цвіла урода гожа,<br />
Хоч не був він теж поганий, –<br />
От собі – людина божа!</p>
<p>Ще ж до того був каліка, –<br />
Не здивуйте сьому слову! –<br />
Тільки й мав, що праву руку<br />
Та ще голову здорову.</p>
<p>Той співець – та що робити!<br />
Видно, правди не сховати,<br />
Що не був співцем поет наш,<br />
Бо зовсім не вмів співати.</p>
<p>Та була у нього пісня<br />
І дзвінкою, і гучною,<br />
Бо розходилась по світу<br />
Стоголосою луною.</p>
<p>Його пісня, його думка<br />
По країні скрізь лунала,<br />
Не було тії людини,<br />
Щоб пісні його не знала.</p>
<p>І не був поет самотній, –<br />
До його малої хати<br />
Раз у раз ходила молодь<br />
Пісні-слова вислухати.</p>
<p>Teє слово всім давало<br />
То розвагу, то пораду;<br />
Слухачі співцю за теє<br />
Ділом скрізь давали раду.</p>
<p>Що могли, то те й давали,<br />
Він зо всього був догодний.<br />
Досить з нього, що не був він<br />
Ні голодний, ні холодний.</p>
<p>Як навесні шум зелений<br />
Оживляв сумну діброву,<br />
То щодня поет приходив<br />
До діброви на розмову.</p>
<p>Сам весь день лежав поет наш<br />
В зеленочку запашному,<br />
А на вечір його молодь<br />
Знов одводила додому.</p>
<p>Так одного разу ранком<br />
Наш поет лежав у гаю,<br />
Чи він слухав шум діброви,<br />
Чи пісні складав – не знаю!</p>
<p>Тільки чує – гомін, гуки,<br />
Десь мисливські сурми грають,<br />
Чутно разом, як собачі<br />
Й людські крики десь лунають.</p>
<p>Тупотять прудкії коні,<br />
Гомін ближче все лунає,<br />
З-за кущів юрба мисливська<br />
На долинку вибігає.</p>
<p>Як на те ж лежав поет наш<br />
На самісінькій стежині.<br />
«Гей! – кричить він, – обережно!<br />
Віку збавите людині!»</p>
<p>Ще, на щастя, не за звіром<br />
Гналася юрба, – спинилась,<br />
А то б, може, на поета<br />
Не конечне подивилась.</p>
<p>Попереду їхав лицар,<br />
Та лихий такий, крий боже!<br />
«Бачте, – крикнув, – що за птиця!<br />
Чи не встав би ти, небоже?»</p>
<p>«Не біда, – поет відмовив, –<br />
Як ти й сам з дороги звернеш,<br />
Бо як рими повтікають,<br />
Ти мені їх не завернеш!»</p>
<p>«Се ще также полювання! –<br />
Мовить лицар з гучним сміхом. –<br />
Слухай, ти, втікай лиш краще,<br />
Бо пізнаєшся ти з лихом!»</p>
<p>«Ей, я лиха не боюся,<br />
З ним ночую, з ним і днюю,<br />
Ти втікай, бо я, мосьпане,<br />
На таких, як ти, полюю!</p>
<p>В мене рими-соколята,<br />
Як злетять до мене з неба,<br />
То вони мені вполюють,<br />
Вже кого мені там треба!»</p>
<p>«Та який ти з біса мудрий! –<br />
Мовить лицар, – ще ні разу<br />
Я таких, як ти, не бачив.<br />
Я тепер не маю часу,</p>
<p>А то ми б ще подивились,<br />
Хто кого скорій вполює.<br />
Хлопці! геть його з дороги!<br />
Хай так дуже не мудрує!»</p>
<p>«От спасибі за послугу! –<br />
Мовить наш поет, – несіте.<br />
Та візьміть листки з піснями,<br />
Не забудьте тільки милиць,<br />
Он в траві лежать, візьміте».</p>
<p>«Він, напевне, божевільний, –<br />
Крикнув лицар. – Ну, рушаймо!<br />
Хай він знає нашу добрість –<br />
Стороною обминаймо.</p>
<p>А ти тут зажди, небоже,<br />
Хай-но їхатиму з гаю,<br />
Я ще дам тобі гостинця,<br />
А тепер часу не маю».</p>
<p>«Не на тебе ждать я буду, –<br />
Так поет відповідає, –<br />
Хто ж кому подасть гостинця,<br />
Ще того ніхто не знає».</p>
<p>Лицар вже на те нічого<br />
Не відмовив, геть подався;<br />
Знову юрба загукала,<br />
І луною гай озвався.</p>
<p>Розтеклись ловці по гаю,<br />
Полювали цілу днину,<br />
Та коли б же вполювали<br />
Хоч на сміх яку звірину!</p>
<p>А як сонечко вже стало<br />
На вечірньому упрузі,<br />
Стихли сурми, гомін, крики,<br />
Тихо стало скрізь у лузі.</p>
<p>Гурт мисливський зголоднілий<br />
Весь підбився, утомився,<br />
Дехто ще зоставсь у гаю,<br />
Дехто вже й з дороги збився.</p>
<p>Геть одбившися від гурту,<br />
Їде лицар в самотині.<br />
Зирк! – поет лежить, як перше,<br />
На самісінькій стежині.</p>
<p>«Ах, гостинця ти чекаєш! –<br />
Мовив лицар і лапнувся<br />
По кишенях, – ой, небоже,<br />
Вдома гроші я забувся!</p>
<p>Усміхнувсь поет на теє:<br />
“Не турбуйсь за мене, пане,<br />
Маю я багатства стільки,<br />
Що його й на тебе стане!»</p>
<p>Спалахнув від гніву лицар,<br />
Був він гордий та завзятий,<br />
Але ж тільки на упертість<br />
Та на гордощі багатий.</p>
<p>«Годі жартів! – крикнув згорда.<br />
Бо задам тобі я гарту!»<br />
А поет йому: «Та й сам я<br />
Не люблю з панами жарту…</p>
<p>Бачиш ти – оця діброва,<br />
Поле, небо, синє море –<br />
То моє багатство-панство<br />
І розкішне, і просторе.</p>
<p>При всьому сьому багатстві<br />
Я щасливий завжди й вільний».<br />
Тут покликнув лицар:<br />
«Боже! Чоловік сей божевільний!»</p>
<p>«Може буть, – поет відмовив, –<br />
Певне, всі ми в божій волі.<br />
Та я справді маю щастя,<br />
І з мене його доволі.</p>
<p>Так, я вільний, маю бистрі<br />
Вільні думи-чарівниці,<br />
Що для них нема на світі<br />
Ні застави, ні границі.</p>
<p>Все, чого душа запрагне,<br />
Я створю в одну хвилину,<br />
В таємні світи надхмарні<br />
Я на крилах думки лину.</p>
<p>Скрізь гуляю, скрізь буяю,<br />
Мов той вітер дзвінкий в полі;<br />
Сам я вільний і ніколи<br />
Не зламав чужої волі!»</p>
<p>Засміявсь на теє лицар:<br />
«Давню байку правиш, друже!<br />
Я ж тобі скажу на теє:<br />
Ти щасливий, та не дуже.</p>
<p>Я б віддав отой химерний<br />
Твій таємний світ надхмарний<br />
За наземне справжнє графство,<br />
За підхмарний замок гарний.</p>
<p>Я б віддав твоє багатство<br />
І непевнії країни<br />
За єдиний поцілунок<br />
Від коханої дівчини…»</p>
<p>Щось поет хотів відмовить<br />
На недбалу горду мову,<br />
Та вже сонечко червоне<br />
Заховалось за діброву.</p>
<p>Надійшла сільськая молодь,<br />
Що з роботи поверталась,<br />
І побачила поета,<br />
З ним приязно привіталась.</p>
<p>І прийшла сільськая молодь,<br />
Щоб поета забирати,<br />
І з веселими піснями<br />
Повела його до хати.</p>
<p>Тут поет взяв мандоліну,<br />
І на відповідь гуртові<br />
Він заграв і до музики<br />
Промовляв пісні чудові.</p>
<p>Всі навколо нерухомі,<br />
Зачаровані стояли,<br />
А найбільше у дівчаток<br />
Очі втіхою палали.</p>
<p>Довго й лицар слухав пісню,<br />
Далі мовив на відході:<br />
«Що за дивна сила слова!<br />
Ворожбит якийсь, та й годі!»</p>
<p>2<br />
Літнім вечором пізненько<br />
Сам поет сидів в хатині,<br />
Так од ранку цілу днину<br />
Він просидів в самотині.</p>
<p>Молодь вся була на полі,<br />
Бо якраз настали жнива,<br />
І товаришів поету<br />
Відобрала ясна нива.</p>
<p>Тож сидів поет в віконці,<br />
Слухав співів, що лунали<br />
Скрізь по полю і до нього<br />
У хатину долітали.</p>
<p>Співи стихли, потім хутко<br />
Налетіла літня нічка;<br />
Дерева шуміли з вітром,<br />
Гомоніла бистра річка.</p>
<p>І поет в своїй хатині<br />
Прислухавсь до того шуму,<br />
Погляд в темряву втопивши,<br />
Він таємну думав думу.</p>
<p>Тільки чує – хтось під’їхав<br />
На коні до його хати<br />
І спинився, потім зброя<br />
Почала чиясь бряжчати.</p>
<p>Що за диво! Під віконце<br />
Хтось помалу підступає.<br />
Тут поет не втерпів:<br />
«Хто там? – Невідомого питає. –</p>
<p>Якщо злодій, то запевне<br />
Помиливсь ти, любий друже!» –<br />
«Ні, се я, – озвався голос, –<br />
Маю справу, пильну дуже…»</p>
<p>«Хто ж се «я»?» – поет питає.<br />
«Я, Бертольдо, лицар з гаю».<br />
Тут поет пізнав той голос:<br />
«А, мисливий! Знаю, знаю!</p>
<p>Вибачай, прошу до хати,<br />
Хоч у мене трошки темно,<br />
Бо коли я сам у хаті,<br />
Не палю вогню даремно;</p>
<p>Та для гостя запалю вже».<br />
І добув вогню з кресала.<br />
Перед ним лицарська постать<br />
Владаря Бертольда стала.</p>
<p>«Добрий вечір!» – «Добрий вечір».<br />
Став тут лицар і – ні слова.<br />
Щось ніяк не починалась<br />
Тая пильная розмова.</p>
<p>«Де ж твоя, мій гостю, справа?» –<br />
Далі вже поет озвався.<br />
Лицар стиха одмовляє:<br />
«Я, мій друже, закохався…»</p>
<p>Тут поет йому говорить:<br />
«Що ж на се тобі пораджу?<br />
А проте доказуй далі,<br />
Може, чим тебе розважу».</p>
<p>«Закохався я і гину, –<br />
Каже лицар, – вдень і вночі<br />
Бачу я перед собою<br />
Ясні оченьки дівочі».</p>
<p>«Що ж? – поет на те говорить. –<br />
То за ручку та й до шлюбу!» –<br />
«Ох! – зітхає лицар. – Візьме<br />
Інший хтось дівчину любу!</p>
<p>Під балкон моєї донни<br />
Кожен вечір я приходжу,<br />
І в журбі тяжкій, в зітханнях<br />
Цілу нічку я проводжу.</p>
<p>На мою журбу й зітхання<br />
Я відповіді не маю,<br />
Чим я маю привернути<br />
Серце милої, – не знаю!</p>
<p>Може б, краще їй припали<br />
До сподоби серенади?..»<br />
Тут поет на те: «Запевне,<br />
Треба пташечці принади!»</p>
<p>«Голос маю, – каже лицар, –<br />
Та не тямлю віршування…» –<br />
«Певна річ – поет говорить, –<br />
То не легке полювання,</p>
<p>А то б досі вже на лаври<br />
Хто б схотів, то й був багатий,<br />
Ні, – химерний, норовистий<br />
Кінь поезії крилатий!»</p>
<p>«Правду кажеш, – мовив лицар, –<br />
Але ж я тебе благаю,<br />
Щоб поміг мені в сій справі.<br />
Пам’ятаю, як у гаю</p>
<p>Ти своїм віршем чудовим<br />
Чарував усю громаду, –<br />
Тільки ти один тепера<br />
Можеш дать мені пораду!</p>
<p>За пораду все, що хочеш,<br />
Дам тобі я в надгороду». –<br />
«Ну, на се, – поет відмовив, –<br />
Не надіюся я зроду.</p>
<p>Можу я знайти й без плати<br />
Для приятеля пораду.<br />
Ось пожди лиш трохи, зараз<br />
Будеш мати серенаду.</p>
<p>Та мені для сього треба<br />
Ймення й вроду панни знати». –<br />
«Їй наймення Ізідора,<br />
А вродлива!.. не сказати!..»</p>
<p>Більш поет вже не питався,<br />
Сів, задумавсь на хвилину,<br />
Записав щось на папері,<br />
Зняв з кілочка мандоліну,</p>
<p>Показав слова Бертольду,<br />
Мандоліну дав у руки<br />
Та написанії вірші<br />
І промовив для науки:</p>
<p>«Ти, співаючи, на струнах<br />
Маєш так перебирати:<br />
Ut-fa-la-sol, fa-mi-re-sol…<br />
Далі можеш сам добрати».</p>
<p>«От спасибі!» – крикнув лицар.<br />
Ще ж поет не відозвався,<br />
А вже лицар був надворі.<br />
На коня! і геть погнався.</p>
<p>І погнався лицар хутко<br />
Через поля, через гори,<br />
І спинився під віконцем<br />
У своєї Ізідори.</p>
<p>Хутко в неї під віконцем<br />
Мандоліна залунала,<br />
Із потоку гуків чулих<br />
Серенада виринала:</p>
<p>«Гордо, пишно, променисто<br />
Золотії світять зорі,<br />
Та не може дорівнятись<br />
Ні одна з них Ізідорі!</p>
<p>Найчистіші діаманти<br />
Сяють ясні та прозорі,<br />
Та не може дорівнятись<br />
Ні один з них Ізідорі!</p>
<p>Дорогих перлин коштовних<br />
Є багато в синім морі,<br />
Та не може дорівнятись<br />
Ні одна з них Ізідорі».</p>
<p>Отже, ледве серенада<br />
Залунала у просторі,<br />
Вийшла з хати Ізідора<br />
Подивитися на зорі.</p>
<p>А як стихли під балконом<br />
Любі гуки мандоліни,<br />
До Бертольда полетіла<br />
Квітка з рожі від дівчини.</p>
<p>В ту ж хвилину Ізідора<br />
Зникла хутко, наче мрія,<br />
Та зосталася в Бертольда<br />
Квітка з рожі і – надія!</p>
<p>3<br />
Боже, боже! що то може<br />
Наробити серенада!..<br />
Зникла в серденьку в Бертольда<br />
Темна тута і досада.</p>
<p>Усміх донни Ізідори<br />
Був дедалі все ясніше,<br />
І щораз вона ставала<br />
До Бертольда прихильніше.</p>
<p>Далі перстень Ізідорин<br />
На руці у нього сяє,<br />
Нареченою своєю<br />
Він кохану називає.</p>
<p>Як же бучно, як же втішно<br />
Всім гулялось на весіллі!<br />
Танцювали, попивали<br />
Від неділі до неділі.</p>
<p>Всіх приймали, всіх вітали,<br />
Всім уміли догодити,<br />
Тільки нашого поета<br />
Пан забувся запросити.</p>
<p>Звісно, клопоту багато<br />
Завжди пану молодому, –<br />
Хто ж би міг ще пам’ятати<br />
Про якогось там сірому?</p>
<p>З думки вийшов він Бертольду.<br />
Та були ж пильніші справи,<br />
То кохання, то весілля,<br />
То бенкети, то забави.</p>
<p>Час летів, немов на крилах,<br />
І мов сон, життя минало.<br />
Та незчувсь Бертольд, як лихо<br />
Несподівано настало.</p>
<p>Забажалось королеві<br />
Звоювать чужеє царство,<br />
Розіслав він скрізь герольдів<br />
На війну скликать лицарство.</p>
<p>І якраз серед бенкету<br />
В замку нашого Бертольда<br />
Залунала гучна сурма<br />
Королівського герольда.</p>
<p>Прощавай, дружина люба,<br />
Всі розкоші, всі вигоди!<br />
Все те треба проміняти<br />
На далекії походи.</p>
<p>Залишить Бертольдо мусив<br />
Молодую Ізідору,<br />
У неділю вранці-рано<br />
Вже він вирушив із двору.</p>
<p>Подалося геть за море<br />
Все одважнеє лицарство;<br />
Там за морем десь лежало<br />
Бусурменське господарство</p>
<p>І пішло одважне військо<br />
Через нетрі та пустині;<br />
Не один вояк смутився<br />
По своїй рідній країні.</p>
<p>Та коли вже надто тяжко<br />
Туга серце обгортала,<br />
То співці співали пісню,<br />
Пісня тугу розважала:</p>
<p>«Не журись, коли недоля<br />
В край чужий тебе закине!<br />
Рідний край у тебе в серці,<br />
Поки спогад ще не гине.</p>
<p>У піснях рідних, коханих<br />
Ти шукай собі розваги,<br />
Про рідну країну спогад<br />
Хай додасть тобі одваги.</p>
<p>Не журись, не марно пройдуть<br />
Сії сльози й тяжка мука;<br />
Рідний край щиріш любити<br />
Научає нас розлука».</p>
<p>Так вони співало, йдучи<br />
Через дикії пустині,<br />
Додавав той спів розваги<br />
Не одній смутній людині.</p>
<p>Попереду всього війська<br />
Три старшії виступали:<br />
Карлос, Гвідо і Бертольдо;<br />
За одвагу їх обрали.</p>
<p>Їдуть, їдуть, врешті бачать –<br />
Три дорога розійшлися,<br />
Розлучились три найстарші,<br />
Кожний різно подалися…</p>

<div>




</div>

<p>Карлос вибрав шлях направо,<br />
Гвідо вибрав шлях наліво,<br />
А Бертольд подався просто.<br />
«Дай же, боже, вам!» – «Щасливо!»</p>
<p>І Бертольдові спочатку<br />
Справді щастя панувало,<br />
Довелося звоювати<br />
Городів чужих чимало.</p>
<p>От вже він на стольне місто<br />
Погляда одважним оком.<br />
Але тут-то саме щастя<br />
Обернулось іншим боком.</p>
<p>Чи то врешті у Бертольда<br />
Притомилося лицарство,<br />
Чи то владар бусурменський<br />
Міцно так тримавсь за царство, –</p>
<p>Тільки твердо так трималось<br />
Місто гордеє, уперте,<br />
Раз одбилось, потім вдруге,<br />
Потім втрете, ще й вчетверте.</p>
<p>Тут прийшлось Бертольду з лихом:<br />
Край чужий, ворожі люде,<br />
Голод, злидні, військо гине…<br />
Що то буде, що то буде?!.</p>
<p>Місяць, другий вже ведеться<br />
Тая прикрая облога,<br />
Серед війська почалися<br />
Нарікання і тривога.</p>
<p>Приступили до Бертольда<br />
Вояки й гукають грізно:<br />
«Гей, виводь ти нас ізвідси!<br />
Геть веди, поки не пізно!</p>
<p>Нащо ти сюди на згубу<br />
Підманив нас за собою?<br />
Чи ти хочеш, щоб усі ми<br />
Наложили головою?</p>
<p>Осоружне нам се місто!<br />
Хай їй цур, такій облозі!<br />
Хай їй цур, самій тій славі!<br />
Хай їй цур, тій перемозі!..»</p>
<p>Хтів Бертольд розумним словом<br />
Люте військо вгамувати,<br />
Та воно дедалі гірше<br />
Почало репетувати.</p>
<p>Далі кинулись до зброї…<br />
Бог зна, чим би то скінчилось…<br />
Але тут хтось крикнув: «Стійте!»,<br />
Військо раптом зупинились.</p>
<p>Вийшли тут наперед війська<br />
Військові співці славутні,<br />
Всі вони були при зброї,<br />
А в руках тримали лютні.</p>
<p>З них один промовив:<br />
«Браття! Часу маєте доволі,<br />
Щоб Бертольда покарати,<br />
Він же й так у вашій волі.</p>
<p>Ми б хотіли тут в сій справі<br />
Скілька слів до вас сказати,<br />
Та співцям співати личить,<br />
Отже, ми почнем співати».</p>
<p>Тут один із них тихенько<br />
Струни срібнії торкає,<br />
Усміхається лукаво<br />
І такої починає:</p>
<p>«Був собі одважний лицар,<br />
Нам його згадать до речі,<br />
Він робив походи довгі –<br />
Від порога та до печі.</p>
<p>Він своїм язиком довгим<br />
Руйнував ворожі міста…<br />
Чули ви його розповідь:<br />
«Я один, а їх аж триста!»</p>
<p>Ну, та сей одважний лицар<br />
Якось вибрався до бою.<br />
І вернув живий, здоровий:<br />
Талісман він мав з собою.</p>
<p>Я гадаю, талісман сей<br />
Кожен з вас тут знать готовий,<br />
Се буде речення мудре:<br />
«Утікай, поки здоровий!»</p>
<p>«Утікай, поки здоровий!» –<br />
Всі співці тут заспівали;<br />
Вояки стояли тихо,<br />
Очі в землю поспускали.</p>
<p>Раптом зброя заблищала,<br />
І гукнуло військо хором:<br />
«Ми готові йти до бою!<br />
Краще смерть, ніж вічний сором!»</p>
<p>І метнулися у напад<br />
Так запекло, так завзято,<br />
Що не встигла й ніч настати,<br />
Як було вже місто взято.</p>
<p>Місто взято, цар в полоні<br />
Бусурменський. Перемога!<br />
От тепер уже одкрита<br />
Всім у рідний край дорога.</p>
<p>Тут на радощах Бертольдо<br />
Всіх співців казав зібрати,<br />
І, коли вони зібрались,<br />
Привселюдно став казати:</p>
<p>«Ви, співці славутні наші,<br />
Ви, красо всього народу!<br />
Ви нам честь відрятували,<br />
Вам ми винні надгороду!»</p>
<p>Та співці відповідали:<br />
«Ні, не нам, ласкавий пане,<br />
Той, хто сих пісень навчив нас,<br />
Надгороду хай дістане».</p>
<p>«Де ж він, де? – гукнув Бертольдо.<br />
Що ж він криється між вами?» –<br />
«Він не тут, – співці говорять, –<br />
На війні не був він з нами.</p>
<p>Він зостався, щоб піснями<br />
Звеселять рідну країну,<br />
Там він має розважати<br />
Не одну сумну родину».</p>
<p>«Так, – Бертольд промовив згорда, –<br />
Ось який співець одваги!<br />
Що ж! словами воювати<br />
Не багато треба зваги!»</p>
<p>«Ні, – співці загомоніли, –<br />
Не кажи такого слова,<br />
Хто нікчемну душу має,<br />
То така ж у нього й мова.</p>
<p>Ти не кидай необачно<br />
Згірдних слів на чоловіка !<br />
Наш поет зостався дома<br />
Через те, що він каліка».</p>
<p>Тут-то нашого поета<br />
Пригадав Бертольд відразу,<br />
І сказав: «Так необачно<br />
Я промовив сю образу.</p>
<p>«Знаю я сього поета<br />
І його величну душу,<br />
І тепер йому по-царськи<br />
Я подякувати мушу.</p>
<p>Тільки б дав нам бог щасливо<br />
Повернутися додому,<br />
Срібла, золота насиплю<br />
Я співцеві дорогому!..»</p>
<p>4<br />
Кажуть, весь поміст у пеклі<br />
З добрих замірів зложився!<br />
Для пекельного помосту<br />
І Бертольдо потрудився…</p>
<p>Вже давно Бертольд вернувся<br />
Із далекої чужини,<br />
Знов зажив життям веселим<br />
Біля милої дружини.</p>
<p>Знов у нього в пишнім замку<br />
Почалося вічне свято, –<br />
О, тепер було у нього<br />
Срібла, золота багато!</p>
<p>Окрім того, що набрав він<br />
На війні всього без ліку,<br />
Ще король йому в подяку<br />
Надгороду дав велику.</p>
<p>Сила статків та маєтків!<br />
Вже Бертольдо граф заможний!<br />
Він живе в свойому графстві,<br />
Наче сам король вельможний.</p>
<p>Та околиця, де жив він,<br />
Вся була йому віддана,<br />
Люд увесь в тій краю мусив<br />
Узнавать його за пана.</p>
<p>Тож спочатку того щастя<br />
Справді був Бертольдо гідний,<br />
Правий суд чинив у панстві,<br />
До підданих був лагідний.</p>
<p>Але то було не довго,<br />
Він дедалі в смак ввіходив<br />
І потроху в себе в графстві<br />
Інші звичаї заводив.</p>
<p>Що ж, напитки та наїдки,<br />
Та убрання прехороші,<br />
Та забави, та турніри,<br />
А на все ж то треба гроші!</p>
<p>Та й по всіх далеких війнах<br />
Граф привчився до грабунку,<br />
А тепер в своїй країні<br />
Він шукав у тім рятунку.</p>
<p>Почалися нескінченні<br />
Мита, панщина, податки,<br />
Граф поставив по дорогах<br />
Скрізь застави та рогатки.</p>
<p>Трудно навіть розказати,<br />
Що за лихо стало в краю, –<br />
Люди мучились, як в пеклі,<br />
Пан втішався, як у раю.</p>
<p>Пан гуляв у себе в замку, –<br />
У ярмі стогнали люде,<br />
І здавалось, що довіку<br />
Все така неволя буде.</p>
<p>Розливався людський стогін<br />
Всюди хвилею сумною,<br />
І в серденьку у поета<br />
Озивався він луною…</p>
<p>Ось одного разу чує<br />
Граф лихі, тривожні вісті,<br />
Донесла йому сторожа,<br />
Що не все спокійно в місті;</p>
<p>Бо як тільки де неспокій,<br />
Зараз військо набігало<br />
І підданих непокірних<br />
В міцні тюрми запирало.</p>
<p>Коли се одного разу<br />
До Бертольда у господу<br />
Чоловік якийсь приходять<br />
І розказує пригоду:</p>
<p>«Вибачай, вельможний пане,<br />
Що лихі приношу вісті,<br />
Але мушу я сказати,<br />
Що не все спокійно в місті».</p>
<p>Що співці по місті ходять<br />
І піснями люд морочать,<br />
Все про рівність і про волю<br />
У піснях своїх торочать.</p>
<p>Вже й по тюрмах їх саджають,<br />
Та ніщо не помагає,<br />
Їх пісні ідуть по людях,<br />
Всяк пісні ті переймає.</p>
<p>Вже збираються гуртами<br />
І міщане, і селяне,<br />
Неспокій великий в краю, –<br />
Так і жди, що люд повстане.</p>
<p>«Ну, – гукнув Бертольд, – то байка!<br />
Я візьму співців тих в руки!»<br />
Раптом чує десь близенько<br />
Залунали пісні гуки:</p>
<p>«В мужика землянка вогка,<br />
В пана хата на помості;<br />
Що ж, недарма люди кажуть,<br />
Що в панів біліші кості!</p>
<p>У мужички руки чорні,<br />
В пані рученька тендітна;<br />
Що ж, недарма люди кажуть,<br />
Що в панів і кров блакитна!</p>
<p>Мужики цікаві стали,<br />
Чи ті кості білі всюди,<br />
Чи блакитна кров поллється,<br />
Як пробити пану груди?»</p>
<p>«Що се, що? – кричить Бертольдо. –<br />
Гей, ловіть співця, в’яжіте!<br />
У тюрму його, в кайдани!<br />
Та скоріш, скоріш біжіте!»</p>
<p>Коли се з-за мурів замку<br />
Обізвався голос долі:<br />
«Гей, біжіте, панські слуги,<br />
Та спіймайте вітра в полі!</p>
<p>Половить нас – дарма праця!<br />
Хоч би всіх переловили,<br />
Все одно б сього джерела<br />
Вільних співів не спинили.</p>
<p>Не турбуйся ти даремне,<br />
Все одно, вельможний пане,<br />
Вловиш нас сьогодні десять,<br />
Завтра двадцять знов настане!</p>
<p>Нас таки чимале військо,<br />
Маєм свого отамана,<br />
Він у нас одважний лицар,<br />
Врешті, він знайомий пана…»</p>
<p>«Стій! – гукнув Бертольд співцеві, –<br />
Я сей раз тобі дарую,<br />
Сподіваюся, що вдруге<br />
Сих дурниць більш не почую».</p>
<p>Мов крізь землю провалився<br />
Той співець, утік од лиха.<br />
А Бертольд сидів і думав,<br />
Далі так промовив стиха:</p>
<p>«Маєм свого отамана! –<br />
Ось де корінь цілій справі!<br />
Ну, та я тепера хутко<br />
Положу кінець забаві!»</p>
<p>Тут він двох щонайвірніших<br />
Слуг до себе прикликає<br />
І до нашого поета<br />
У хатину посилає:</p>
<p>«Ви скажіть йому від мене,<br />
Що я досі пам’ятаю,<br />
Як пісні його втішали<br />
Нас колись в чужому краю.</p>
<p>Власне я тепер бажаю<br />
Дать йому за них заплату,<br />
Я поетові дарую<br />
В себе в замку гарну хату.</p>
<p>Я його талан співацький<br />
Так високо поважаю,<br />
Що співцем своїм придворним<br />
Я зробить його бажаю.</p>
<p>Ви скажіть, що він у мене<br />
Буде жити в шані, в славі,<br />
Тільки, звісно, хай забуде<br />
Різні вигадки лукаві».</p>
<p>Слуги зараз подалися<br />
До убогої оселі,<br />
Принесли вони поету<br />
Ті запросини веселі.</p>
<p>Він, втішаючись, промовив:<br />
«Вибачайте, любі друзі,<br />
Що не встав я вам назустріч,<br />
Я лежу тепер в недузі.</p>
<p>Що ж, сідайте, будьте гості!»<br />
Але слуги не сідають,<br />
Тільки зараз же поету<br />
Графські речі викладають.</p>
<p>Усміхаючись, він слухав<br />
Те запрошення знаднеє,<br />
А коли вони скінчили,<br />
Так промовив їм на сеє:</p>
<p>«Ви скажіте свому пану,<br />
Що заплати не бажаю,<br />
Бо коли я що дарую,<br />
То назад не одбираю.</p>
<p>Хай він сам те пригадає,<br />
Що то ж я йому дав злото,<br />
Хоч тепер об тім жалкую,<br />
Краще б кинув у болото!</p>
<p>Ви скажіть, що я не хочу<br />
Слави з рук його приймати,<br />
Бо лихую тільки славу<br />
Тії руки можуть дати.</p>
<p>І на що б мені здалися<br />
В замку пишнії палати?<br />
Чи в палатах, чи в хатині<br />
Все одно мені лежати.</p>
<p>І шаноба в нього в замку<br />
Теж для мене не цікава, –<br />
Що мені сказати може<br />
Двораків юрба лукава?</p>
<p>Золотих не хочу лаврів,<br />
З ними щастя не здобуду.<br />
Як я ними увінчаюсь,<br />
То поетом вже не буду.</p>
<p>Не поет, у кого думки<br />
Не літають вільно в світі,<br />
А заплутались навіки<br />
В золотії тонкі сіті.</p>
<p>Не поет, хто покидає<br />
Боронить народну справу,<br />
Щоб своїм словам блискучим<br />
Золотую дать оправу;</p>
<p>Не поет, хто забуває<br />
Про страшні народні рани,<br />
Щоб собі на вільні руки.<br />
Золоті надіть кайдани.</p>
<p>Тож підіте і скажіте,<br />
Що поки я буду жити,<br />
Не подумаю довіку<br />
Зброї чесної зложити!»</p>
<p>З тим вернулись вірні слуги<br />
До Бертольда і сказали:<br />
«Так і так поет відмовив,<br />
Ми даремне намовляли…»</p>
<p>Аж скипів Бертольд, почувши<br />
Гордовитую відмову,<br />
До поета посилає<br />
Посланців тих самих знову:</p>
<p>«Ви скажіть сьому зухвальцю,<br />
Що тепер настав день суду,<br />
Що терпів його я довго,<br />
Але більш терпіть не буду.</p>
<p>Коли вів складання віршів<br />
Бунтівничих не покине,<br />
То в тюрму його закину,<br />
Там він, клятий, і загине!»</p>
<p>Знову слуги подалися<br />
До убогої хатини<br />
І, підходячи, почули<br />
Тихий бренькіт мандоліни.</p>
<p>У вікно зирнули слуги,<br />
Бачать: зібрана громада,<br />
Всі стоять навколо ліжка,<br />
Мов якась таємна рада!</p>
<p>Утомивсь поет від праці,<br />
Третій день лежить в недузі,<br />
Слухачі навколо нього<br />
Посхиляли чола в тузі.</p>
<p>А поет усе то грає,<br />
То щось пише на папері<br />
Й роздає писання людям, –<br />
Тут вступили слуги в двері.</p>
<p>Всі метнулись хутко з хати,<br />
І поет один зостався,<br />
Подививсь на слуг спокійно,<br />
Гордовито привітався.</p>
<p>Всі Бертольдові погрози<br />
Слухав мовчки, усміхався.<br />
А коли скінчили слуги,<br />
Так до них він обізвався:</p>
<p>«Ви скажіть свойому пану,<br />
Що готовий я в дорогу,<br />
Тільки хай велить прислати<br />
Слуг ще двох вам на підмогу.</p>
<p>На запросини ласкаві<br />
Я не можу встать з постелі,<br />
Вам нести мене прийдеться<br />
Аж до нової оселі.</p>
<p>Все одно мені лежати –<br />
Чи в темниці, чи в хатині,<br />
Там, чи тут – мені однако,<br />
Я не буду в самотині.</p>
<p>Та й в темниці буду вільний, –<br />
Маю думи-чарівниці,<br />
Що для них нема на світі<br />
Ні застави, ні границі.</p>
<p>І мого прудкого слова<br />
Не затримає темниця,<br />
Полетить воно по світі,<br />
Наче тая вільна птиця.</p>
<p>З словом зіллються в темниці<br />
Гіркий жаль і тяжка туга,<br />
І тоді потрійна стане<br />
І страшна його потуга.</p>
<p>А як знайдуться кайдани<br />
Навіть вже для мого слова,<br />
То їх брязкіт залунає<br />
Голосніш, ніж гучна мова,</p>
<p>І поет від свого люду<br />
Не почує слів догани<br />
В день сумний, коли на нього<br />
Накладатимуть кайдани!»</p>
<p>Так довіку у темниці<br />
Довелось поету жити,<br />
За тюремний спів він мусив<br />
Головою наложити.</p>
<p>Так і сталось, у темницю<br />
Понесли поета жити,<br />
Але й там він не подумав<br />
Зброї чесної зложити.</p>
<p>Так і сталось, у темницю<br />
Понесли поета жити,<br />
Але й там він не подумав<br />
Зброї чесної зложити.</p>
<p>Та зосталися на світі<br />
Молоді його нащадки,<br />
Що взяли собі у спадок<br />
Всі пісні його, всі гадки.</p>
<p>Здійнялось повстання в краю,<br />
І Бертольда вбили люде,<br />
Та й гадали, що в країні<br />
Більш неволі вже не буде.</p>
<p>Та зостався по Бертольду<br />
Молодий його нащадок,<br />
І пиху його, й маєтки<br />
Він забрав собі у спадок.</p>
<p>І тепер нащадки графські<br />
Тюрми міцнії будують,<br />
А поетові нащадки<br />
Слово гостреє гартують.</p>
<p>Між нащадками знялася<br />
Боротьба тяжка, завзята,<br />
Та вона ведеться й досі,<br />
Ця війна страшна, затята.</p>
<p>Проти діла соромного<br />
Виступає слово праве –<br />
Ох, страшне оте змагання,<br />
Хоч воно і не криваве!</p>
<p>А коли війна скінчиться<br />
Того діла й того слова,<br />
То скінчиться давня казка,<br />
А настане правда нова.</p>
<p>1893. 12.11</p>

<div></div>