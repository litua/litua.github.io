<strong>Павло Мовчан – Погребіння тіні </strong>
<p>Лиш кучугури тіней синіх<br />
зостались від нічних колон,<br />
вода, розмлоєна ліниво,<br />
у берег схлюпувала сон…<br />
Тріщав торішніми листками<br />
одудкуватий очерет,<br />
тінь плуталася під ногами<br />
і виривалась наперед,<br />
ніби хотіла зупинити<br />
та чорнотою нагадать,<br />
що ніч, неглибоко зарита,<br />
ізнову буде воскресать…<br />
І тінь то ямою ставала,<br />
то вгору каменем росла,<br />
і стишувався крок помалу,<br />
пісок здіймався, як зола,<br />
так, наче ночі на поталу<br />
був відданий й згорів дотла.<br />
І холод я відчув вчорашній<br />
підошвами, мов пригадав,<br />
як було моторошно-страшно,<br />
коли могилу сам копав:<br />
стояло сонце у зеніті,<br />
у яму тінь моя ввійшла —<br />
я поховав її тим літом,<br />
і в світі зменшилось тепла.<br />
Немов вернувсь на пожарище<br />
і навіть неба не впізнав:<br />
усе минуле стало ближчим,<br />
то падав в яму, то вставав,<br />
на камені підносивсь вище,<br />
до мертвих голосно взивав:<br />
— Простіть мені! Я винуватий!<br />
Я винуватий! Бо живий!<br />
Та ваші риси я вже втратив,<br />
душа лиш знає: ви — це ви…—<br />
І бачу: тінь моя цибата<br />
звелася вище голови…<br />
Чому, о доле, обділила<br />
мене веселощами ти?<br />
Я відчуваю в своїх жилах<br />
вагу нічної чорноти…<br />
І тінь чорніє, мов могила,<br />
стримиш хрестом над нею… ти…</p>

<div>




</div>

<p>***</p>

<div></div>