<strong>Павло Мовчан – Це чарівне слово «завтра»… </strong>
<p>Від звуків у небі лишаються смуги —<br />
вони так повільно за вітром летять…<br />
Ген — голуба туркіт, он — щебет вівсюги,<br />
а ген — на блакиті чий звук, мов печать?<br />
Скріпивши повітря, насичене киснем,<br />
сидить нагогошений птах і мовчить,<br />
і в аркуш небесний вже й звуку не втиснеш,<br />
і крик не запишеш в холодну блакить…<br />
А птах той пильнує, очиськами блиска<br />
і дзьобом штрикає повітря, мов віск…<br />
Який попільнастий — не птах, а пташисько,<br />
та ще посміхається мудро, як сфінкс.<br />
— Гай-га! — але він ані зрушив,<br />
лиш клацнули ножиці дзьобу страшні,<br />
він щось відхватив — чи серце, чи душу,<br />
бо порожньо стало у грудях мені.<br />
Чикригнув ще раз, і дня як не стало:<br />
згорнулась блакить в календарний листок.<br />
Лиш пір’я навколо, як попіл, літало,<br />
у вуха ж цідивсь лійкуватий пісок.<br />
І як я забув, що є слово спасенне,<br />
що згорнуться крила і зменшиться страх…<br />
Лиш вимовив «завтра» — і світло священне<br />
уже розгорілось на давніх вітрах.</p>

<div>




</div>

<p>***</p>

<div></div>