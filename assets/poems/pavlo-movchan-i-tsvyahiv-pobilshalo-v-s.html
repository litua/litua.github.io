<strong>Павло Мовчан – “І цвяхів побільшало в світі…” </strong>
<p>І цвяхів побільшало в світі,<br />
і рук стало більше,<br />
та відливаються в форми бетонні хрести.<br />
Ніби тіла відмінилися наші, і муки вже інші<br />
не відчувають долоні гвіздків гостроти…</p>
<p>Плоть богостворену маг протикає,<br />
мов деревину, іржавим штирем…<br />
— Вам не болить? Не болить? —<br />
перепитує Каїн;<br />
камінь приручений креше й за душу бере…</p>

<div>




</div>

<p>Бачить байдужжя стало нестерпно<br />
і неіснуючу душу в бетоні шукать.<br />
Не відлякать механічної смерті —<br />
шкло розлітається пір’ям,<br />
і гальма скриплять…</p>
<p>Грають сліпці в крематорії завчено нудно,<br />
газ перепалює рівно байдужі тіла.<br />
Ділять гвіздки по містах велелюдних,<br />
з кранів стікає у ванни кипляча смола.</p>
<p>Стовп при стовпі…<br />
І місця нема для розп’яття,<br />
гне арматуру іржаву п’яничка на хрест;<br />
і розповзлося чорнильне обличчя печаттю,—<br />
в згорток повітряний<br />
треба б ще втиснути перст…</p>
<p>***</p>

<div></div>