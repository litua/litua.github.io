<strong>Павло Мовчан – “Я йду у час, а ти йдеш в позачасся…” </strong>
<p>Я йду у час, а ти йдеш в позачасся<br />
з лукавим зблиском краплених очей.<br />
Ну як тобі в минувшині прекрасній?<br />
Не тісно? Ні? — і докір не пече?<br />
За кущ трави чіпляюся руками,<br />
аби пісок струмуючий не зніс.<br />
Потужний плин, хоча на шиї камінь,<br />
і ясно черепашками обріс…<br />
Несе, несе, і я за все хапаюсь:<br />
за спогади, за снігу ланцюжок —<br />
на ньому, наче гирька, я хитаюсь,<br />
та сиплеться з годинника пісок…<br />
Порошить очі, засипає горло,<br />
і гембелем зсередини струже;<br />
потужний струм — перед очима чорно…<br />
І чорно у минувшині — невже?<br />
Тому ми й розминулись, що безвічне<br />
не рушене ні спогадом, ні сном…<br />
О де ж твої долоні перестрічні,<br />
невже й вони присипані піском?</p>

<div>




</div>

<p>***</p>

<div></div>