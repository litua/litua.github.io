<strong>Леся Українка – Сосна</strong>
<p>З вітром весняним сосна розмовляла,<br />
Вічно зелена сосна.</p>
<p>Там я ходила і все вислухала,<br />
Що говорила вона.</p>
<p>Ой, не «зеленого шума» співала<br />
Вічно смутная сосна…</p>
<p>Ні, не «зеленого шума»!</p>
<p>Чулася в гомоні тяжка зимовая дума.</p>

<div>




</div>

<p>Ранком зимовим діброва мовчала,<br />
Наче замерла сумна,</p>
<p>Тільки рясним верховіттям шептала<br />
Вічно зелена сосна;</p>
<p>Там я ходила і все вислухала,<br />
Що говорила вона, –</p>
<p>Та не веселая дума</p>
<p>Чулася в гомоні того «зеленого шума»!</p>
<p>[1892]</p>

<div></div>