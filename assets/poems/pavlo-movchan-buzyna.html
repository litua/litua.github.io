<strong>Павло Мовчан – Бузина </strong>
<p>Березовий вітер, березовий дим, і березовий запах,<br />
і небо березове видко в пташиних накрапах, —<br />
насіння бісівське кружляє, звістує негоду,<br />
і гай гайвороний аж душу холодить,<br />
і сонячний зайчик, зірвавшись з сокирного леза,<br />
летить, проминаючи чисті берези.<br />
Чого ж так незатишно? Мабуть, ти став бузиною<br />
і знаєш, що з коренем вирвуть весною,<br />
то й никаєш, ходиш, шукаєш місцину,<br />
аби, учепірившись пучками в глину,<br />
триматись за землю сипучу бузинно…<br />
Куди не ступнеш, то асфальт, то бруківка,<br />
уже довкруж тебе й повітря прогіркло,<br />
вуста розімкнув, але клекіт лелечий<br />
із горла ударив, звістуючи вечір.<br />
Язик западавсь від такої розмови,<br />
і ширивсь зрадливо дух бузиновий.<br />
В свічаді сокири сніги мерехтіли,<br />
і промінь сокирячий висвітив тіло:<br />
о світе, прости мені усі переступи і вподобання…<br />
Чи ж я не по правді вчинив, уподобавши ту деревину?<br />
Бузиновий я, отвірчатий, друноп’яний. Ні соку з мене,<br />
ані сопілки. Гордують мною, моє ягіддя втоптують в<br />
землю… з усіх птиць-велемовниць лише горобець-недоріка сідає…<br />
Бузиновий тато, бузинова мати і син бузиновий… Ні<br />
снігом укутать духу, ані втягнути в себе, хоч кістя<br />
порожнє. Ані грабильна з мене, ані полінця в грубу.<br />
Лиш від собаки відмахуватись — усього зиску. Заступись<br />
за мене, порятуй коріння. Кров моя чорнилом стала і<br />
вже давно виписана скрипучими перами по промокачці:<br />
«Та-то… ма-ма… вій-на… ма-ма… ми-є… ми-лом… та-<br />
то….. о-са… ко-са… сам…»<br />
Прости мені, світе, прости… Бо чадію сам від себе…<br />
сам у себе вростаю і шукаю спасенного місця, де б і<br />
сонця удосталь, і тінь не глушила, і сокира не бачила…<br />
Березовий шум, березовий дим, березова радість.</p>

<div>




</div>

<p>***</p>

<div></div>