<strong>Павло Мовчан – Сталість </strong>
<p>Все в дереві збулось — і формою, і змістом,<br />
тому й смирення в ньому, тому і падолист.<br />
А тут що не ковток — повітря скалка — вістрям<br />
занозиться в горлянку, і ріже губи свист.<br />
Надміру нам життя на одиницю часу,<br />
бо й латочки землі нам вистачило б тут,<br />
щоб чисто спалахнуть і радісно погаснуть,<br />
не почорнівши, ні, позолотивши ґрунт.<br />
У гніздах золотих, у золотих півкулях,<br />
як в пригорщі вода, хвилини аж дзвенять.<br />
Життя надміру, так, та часу все бракує:<br />
тож квапимося жить, колеса аж киплять.<br />
Все тонший корінець снується з дому, з дому,<br />
все далі й далі він від рідної землі,<br />
і пам’ять вибляка поволі, як солома,<br />
а швидкість все зроста — вивітрюється слід…<br />
І прагнеться — чому? — прожити одночасно<br />
під деревом в саду, на камені в степу,<br />
при чистім джерелі, що краплі ниже рясно,<br />
у затінні липневім, сховавшись під лопух.<br />
Т у т прагнеш бути й т а м : в теперішші,<br />
в минулім,<br />
а погляд все тече і сталості жада…<br />
Облущилась вгорі потріскана півкуля,<br />
у горлі застряє потріскана вода…<br />
Надміру часу нам, та вічності замало,<br />
тому й дрібниться мить, торочаться шляхи,<br />
рве очі вітер нам — ми ж тиснем на педалі,<br />
та при самій землі стина нас небосхил.</p>

<div>




</div>

<p>***</p>

<div></div>