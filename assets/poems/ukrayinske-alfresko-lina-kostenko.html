Українське альфреско – Ліна Костенко<p>Над шляхом, при долині, біля старого граба,<br />
де біла-біла хатка стоїть на самоті,<br />
живе там дід та баба, і курочка в них ряба,<br />
вона, мабуть, несе їм яєчка золоті.</p>
<p>Там повен двір любистку, цвітуть такі жоржини,<br />
і вишні чорноокі стоять до холодів.<br />
Хитаються патлашки уздовж всії стежини,<br />
і стомлений лелека спускається на хлів.</p>

<div>




</div>

<p>Чиєсь дитя приходить, беруть його на руки.<br />
А потім довго-довго на призьбі ще сидять.<br />
Я знаю, дід та баба – це коли є онуки,<br />
а в них сусідські діти шовковицю їдять.</p>
<p>Дорога і дорога лежить за гарбузами.<br />
І хтось до когось їде тим шляхом золотим.<br />
Остання в світі казка сидить під образами.<br />
Навшпиньки виглядають жоржини через тин…</p>
<p><strong><a href="http://onlyart.org.ua/?page_id=5118">вірші Ліни Костенко</a></strong></p>

<div></div>