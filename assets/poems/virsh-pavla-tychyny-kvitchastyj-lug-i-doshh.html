<strong>Павло Тичина – Квітчастий луг і дощик золотий…</strong>
<p>Квітчастий луг і дощик золотий.<br />
А в далині, мов акварелі, —<br />
Примружились гаї, замислились оселі…</p>
<p>Ах, серце, пий!</p>
<p>Повітря — мов прив’ялий трунок.</p>
<p>Це рання осінь шле цілунок</p>
<p>Такий чудовий та сумний.</p>
<p>Стою я сам посеред нив чужих,<br />
Немов покинута офіра.<br />
І слухає мій сум природа. Люба. Щира.</p>
<p>Крізь плач, крізь сміх.</p>
<p>Вона сама — царівна мила —</p>
<p>Не раз свій смуток хоронила</p>

<div>




</div>

<p>В самій собі, в піснях своїх.</p>
<p>Стою. Молюсь. Так тихо-тихо скрізь, —<br />
Мов перед образом Мадонни.<br />
Лиш від осель пливуть тужні, обнявшись, дзвони, —</p>
<p>Узори сліз</p>
<p>Лише з-над хмар часом прилине</p>
<p>Прощання з літом журавлине —</p>
<p>Погасле, як грезет із риз…</p>
<p>Гей, над дорогою стоїть верба,<br />
Дзвінкі дощові струни ловить,<br />
Все вітами хитає, наче сумно мовить:</p>
<p>Журба, журба…</p>
<p>Отак роки, отак без краю</p>
<p>На струнах Вічності перебираю</p>
<p>Я, одинокая верба.</p>
<p><em>1915</em></p>

<div></div>