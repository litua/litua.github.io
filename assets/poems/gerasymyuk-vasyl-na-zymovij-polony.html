<strong>Герасим’юк Василь – На зимовій полонинці</strong>
<p>Для якого вовка лютого,<br />
для якого лиса хитрого,<br />
для якого оленя печального,<br />
для якого дика темного<br />
залишено на дверях колиби напис:<br />
“Просимо не розбивати”?</p>

<div>




</div>

<p>І кого має зупинити хрест,<br />
випалений над словами?</p>
<p>Вовчику-братчику,<br />
відколи цей світ,<br />
ніхто ще не вчив нас одної грамоти.<br />
Мені легше –<br />
я скорий до всякої науки,<br />
а ти не підскочиш перегризти горло<br />
своєму братові розіп’ятому.</p>

<div></div>