<strong>Дмитро Павличко – “Твоя протилежність – пісок…” </strong>
<p>Твоя протилежність – пісок,<br />
Пустиня безплідна й сумна.<br />
Ти народжуєш колосок,<br />
Наче нива, з мого зерна.</p>

<div>




</div>

<p>Ти плекаєш його сама,<br />
Ти даєш йому мови дар,<br />
Безконечну могуть ума,<br />
Плоті й долі земної тягар.</p>
<p>Як вода, ти блищиш і течеш<br />
В руслах рік і слідах підків.<br />
Я тебе малював би все ж,<br />
Наче марево серед пісків.</p>
<p>***</p>

<div></div>