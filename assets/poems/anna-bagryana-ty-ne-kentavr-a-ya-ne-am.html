Анна Багряна – Ти – не кентавр, а я – не амазонка…<p>Ти – не кентавр, а я – не амазонка,<br />
Ми просто звуки із високих веж,<br />
Заховані в невидимих солонках<br />
Солоних марень і солодких теж.<br />
Моя емблема – вічність на долоні,<br />
Твоя – гітарна порвана струна.<br />
П’ємо вино, солодке і солоне,<br />
І сміємось, сп’янілі від вина.<br />
Ти – не кентавр. А, зрештою, навіщо<br />
Нам повертатись у міфічну суть<br />
Й чекати снів – невигадано-віщих,<br />
Коли сніги нас завтра заметуть?..<br />
Не амазонка я, ну так вже склалось –<br />
Не позбивать некованих копит…<br />
Але чомусь на вежі поздіймались<br />
І стоїмо, розгнівані на світ…<br />
Не поспішай прощатися з весною,<br />
Вона ще верне й тричі проспіва…<br />
Ти не кентавр, але ти ще зі мною…<br />
Не амазонка я, бо ще жива…<br />
Не говори нічого, просто слухай:<br />
Я – жінка із пророчого півсну,<br />
Корись мені, немов стихійним духам!<br />
Бери мою вогненність і весну!<br />
Ти не кентавр. В мені ж – задатки Єви,<br />
А ще по краплі неба і води,<br />
І всі сади, всі звабливі дерева<br />
Нахабно просять: “Підійди сюди!”<br />
Не говори, не думай, не сварися,<br />
Бо все одно від мене не втечеш.<br />
Ми – не казки, ми не птахи із висі,<br />
А тільки звуки із високих веж.</p>

<div>




</div>

<p>автор: <a href="http://onlyart.org.ua/?page_id=45274"><strong>Анна Багряна</strong></a></p>

<div></div>