<strong>Павло Мовчан – Повнота</strong>
<p>У поторках хвиль, у цорканні круглої ріні<br />
вчувалась надмірна ласкавість творця.<br />
В легені вхлинало повітря вечірнє,<br />
щоб вибухнуть вигуком з горла співця:<br />
— Хвала за любов! За прихилля травневе!<br />
За зриму теперішність долі і море життя! —<br />
Яка несумірність прожитого — дневі:<br />
упала вода, але піднялись почуття…<br />
В прихиленім небі чиясь засвітилась зіниця,<br />
і променем зору проймалось минуще єство,<br />
в якому гніздилося світло, мов птиця,<br />
співало від крил мого тіла литво…<br />
Від доторків темряви страх,<br />
наче звук, розростався,<br />
і звужував горло, і звуки гасив,<br />
провалювавсь слух у глухе позачасся,<br />
де глину творець смолянисту місив.<br />
Яку цеї ночі він зліпить потвору?<br />
І йменням яким він її нарече?<br />
Від поторків пучок я, творче, спрозоривсь,<br />
і чорна гора наляга на плече…<br />
Чим сутінь густіша, тим світло вабкіше,<br />
тим дужчає тиск формотворчих долонь…<br />
Стискаються губи: — Тихіше, тихіше…—<br />
Та струменем пирскає з горла вогонь:<br />
то світло, ущільнене в слово спасенне,<br />
зламавши всі стрими, зривалось на крик.<br />
Бо йшов неухильно і прямо на мене<br />
відлитий з смоли мій відбиток — двійник…<br />
На ньому ще знати сліди білих пучок,<br />
з рознятого рота точилась хула;<br />
він руки простер, зажадавши сполучень, —<br />
від п’ят аж до тім’я пристала смола.<br />
І рот залило, і занурився зір у незрячість,<br />
і подих забило… і руки звело…<br />
Я потиски чув двох долоней гарячих,<br />
відчув повноту, якої в мені не було.</p>
<p>крім слова, що на світі треба?<br />
Аби не буть в самотині —<br />
пошли хоч янгола із неба.</p>
<p>3.</p>
<p>Той згуби шукає,<br />
хто Бога не знає.</p>
<p>Від сліз і від слова<br />
в молитвах ранкових<br />
все лихо, як повінь,<br />
поволі зникає.</p>
<p>Хто кривдить убогих,<br />
забувши про Бога,<br />
сумління у того,<br />
як світло, зникає.</p>
<p>На кого напасті,<br />
той журиться часто.<br />
Невчасне нещастя<br />
хай вчасно зникає.</p>
<p>Яка це наруга<br />
зрікатися друга,<br />
бо час, наче вугіль,<br />
о Боже, згорає!</p>
<p>4.</p>
<p>Без тебе я світу не знаю, о Боже,<br />
у тілі сто душ заниває, о Боже!</p>
<p>Мовчання твоє, о скажи, чи не зрада?<br />
А мова твоя обпікає, о Боже!</p>
<p>Я душу тобі віддаю на спасіння,<br />
твій образ в очах не згасає, о Боже!</p>

<div>




</div>

<p>Яви свою ласку, від пагуби визволь<br />
і змилуйся, серце благає, о Боже!</p>
<p>5.</p>
<p>О Боже, від своїх щедрот<br />
хоч крапельку вділи мені.<br />
В молитвах пересох мій рот,—<br />
о не скорочуй мені дні!</p>
<p>О Боже, ти чому свій слух<br />
не прихилив? Згасає дух,<br />
і став тісним життєвий круг,<br />
і сни мої швидкі й сумні.</p>
<p>Вже збігли молоді літа,<br />
і назирцем йде самота,<br />
і запікаються вуста,—<br />
і гаснуть вигуки страшні:<br />
— О Боже, поможи мені!</p>
<p>6.</p>
<p>Небесне колесо скрипуче<br />
кружляє, котиться із кручі.<br />
Людина, як той дим, минуча,<br />
і гине навіть слід по ній.</p>
<p>Але ітиму до знемоги,<br />
допоки не затопчуть ноги<br />
мене у куряву дороги,<br />
і я звернусь тоді до Бога:<br />
— Лежать довічно тут мені!</p>
<p>7.</p>
<p>Зглянься, Боже, заступись,—<br />
в горло пазурі вп’ялись…<br />
Смерть тепер, як і колись,<br />
тне усіх, не знає впину.</p>
<p>Місяць тане ув імлі,<br />
всюди пекло на землі…<br />
Тонуть всі і все в смолі,<br />
порятуй хоча б дитину!</p>
<p>Боже, вирок твій страшний!<br />
Голос мій сумний, сумний,<br />
вже збігає строк земний —<br />
муки ждуть лише людину…</p>
<p>8.</p>
<p>Яко маг, яко благ, я — ніщота ніщот!<br />
Ти ж бо щедрий, і я домагаюсь щедрот!<br />
Глянь, життя моє марне і повне скорбот.<br />
Пощади, дай же долі і щастя мені.</p>
<p>О владико небес, ласку вияви днесь,<br />
пощади, дай же щастя, о щастя мені!<br />
Знемагаю, конаю, благаю тебе:<br />
пощади, дай же долі й здоров’я мені!</p>
<p>О владико світів, не покинь мене ти,<br />
дай до тебе дійти і тебе осягти!<br />
Це тебе я благаю, о Боже святий,<br />
пощади, дай же кращої долі мені!</p>
<p>9.</p>
<p>О зглянься, Боже всемогутній,<br />
на злигодні — яви мені<br />
високу ласку в час покутній<br />
і душу онови мені.</p>
<p>Стань в судний день щитом для мене,<br />
життя убережи нужденне,<br />
мій Боже, від гріхів щоденних<br />
цикути в мед не лий мені.</p>
<p>Сил не стача, щоб меч підняти,<br />
пусті долоні для відплати,<br />
о мій притулку, моє свято,<br />
хоч душу звесели мені.</p>
<p>За безталання моє кляте<br />
сплати хоч золотом щербатим<br />
і на шляху життєвім з катом<br />
не дай зустрітися мені.</p>
<p>Ну що я маю, окрім тебе?<br />
Гнітить мене — яка потреба?<br />
Я покликаю тебе з неба,<br />
прихильним будь завжди мені!</p>
<p>***</p>

<div></div>