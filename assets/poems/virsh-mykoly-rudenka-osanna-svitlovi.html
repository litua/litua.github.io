<p>Осанна світлові! Проте<br />
Люблю у вечори імлисті<br />
Не просто світло, а оте,<br />
Котре пробилося крізь листя.</p>
<p>Розсунувши сувої хмар,<br />
Воно продерлось між гілками.<br />
Воно і фарба, і маляр —<br />
На моріжок лягло мазками.</p>

<div>




</div>

<p>Мазок чи слово — все одно:<br />
Одна душа, одна потреба.<br />
А сонце, як веретено,<br />
Клубок намотує на себе.</p>
<p>Там спиться, ніби в сповитку,<br />
Земним дощам, прийдешнім грозам.<br />
Сто біосфер у тім клубку<br />
І неосяжний творчий розум.</p>
<p><em>04.10.1986</em></p>

<div></div>