<strong>Микола Руденко – Місячна ніч</strong>
<p>Ці сині тіні на снігу,<br />
Ці неяскраві тіні<br />
Таку породжують жагу,<br />
Немов при сотворінні.</p>
<p>Здається, тиша загримить<br />
На світу половину —<br />
І з тіней місячних за мить<br />
Все виникнуть повинно.</p>
<p>Єдиний дух, носій жадань,<br />
Розіллється усюди.<br />
А плоть не знатиме страждань,<br />
Бо плоті там не буде.</p>
<p>Душа полине в безмір літ<br />
За речовим порогом —<br />
В той вічний, безтілесний світ,<br />
Що називають Богом.</p>
<p>Там ані горя, ні зітхань,<br />
Ні голоду, ні мору…<br />
Зненацька лось, дивак–сохань,<br />
Постане серед бору.</p>

<div>




</div>

<p>Він так ітиме по снігу<br />
Між синюватих тіней,<br />
Що ти усю свою жагу<br />
В земний обернеш іней.</p>
<p>І занімілий від краси,<br />
Яку впізнать вдалося,<br />
Ти світ захмарний віддаси<br />
За горду постать лося.</p>
<p>За мову, за живі чуття,<br />
За сосни в позолоті —<br />
За нелегке земне життя<br />
У крові і у поті.</p>
<p>А візьме душу грізний Бог,<br />
Як твердить давня віра,<br />
Хай знову ліпить нас обох —<br />
Тебе й земного звіра.</p>
<p>Хай видасть повну міру скрут,<br />
Страждань пекучу гору —<br />
Аби він поселив отут,<br />
В снігах нічного бору.</p>

<div></div>