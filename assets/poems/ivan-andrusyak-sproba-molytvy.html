Іван Андрусяк – Спроба молитви<p>кров’ю покидаючи сліди<br />
схрещуючи літери як лати<br />
хоч на міліметр відсуди<br />
тих кого не встигли покарати<br />
меж мужичих випарів слина<br />
треться об задихане ристалище<br />
в хор симетрій впала сарана<br />
забери усіх котрі зосталися</p>

<div>




</div>

<p>хто тримав за лейби дар гори<br />
лист декору скручений в агонії<br />
хоч на міліметр забери<br />
з пальця призупинені півонії</p>
<p>хоч би на маленьку самоту<br />
на зернину зламаного відчаю<br />
подаруй усім кого засвідчую<br />
крижму тиші у твоїм саду</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>