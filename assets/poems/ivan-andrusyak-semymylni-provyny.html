Іван Андрусяк – семимильні провини…<p>семимильні провини безсилі як крони дерев<br />
їм замало повітря аби не зурочити простір<br />
ти тікав не від них а від того хто їх забере<br />
тільки див самоти відділяв перемогу від злості</p>
<p>знав що світу нема але досі чомусь відділяв<br />
і причини нема а за наслідки мертві не встануть<br />
голубим ореолом усе ще світилась земля<br />
тільки танула тихо і біль її в образи танув</p>
<p>майже так як завжди непідвладне самому собі<br />
листя з неба сочилось і в небо туге опадало<br />
а до чого тут біль ти не знав і спроваджував біль<br />
усе далі за обрій все далі за образ все далі</p>

<div>




</div>

<p>є покірне прощання розсипаних в назви імен<br />
що уже не зійдуться безсилі повірити в тебе<br />
це усе самота що від неї й люцифер помер<br />
бо як бога нема то хіба він комусь іще треба</p>
<p>довіряти неволі семи первородних провин<br />
жлукто тіла пробачить а безвість уже не поможе<br />
тільки знаєш не сам: ти напевно такий як і він<br />
над овалом прощання безрадісний перехожий</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>