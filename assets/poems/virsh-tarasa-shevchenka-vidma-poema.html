<strong>Тарас Шевченко – Відьма (поема)</strong>
<p>Молюся, знову уповаю,<br />
І знову сльози виливаю,<br />
І думу тяжкую мою<br />
Німим стінам передаю.<br />
Озовітеся ж, заплачте,<br />
Німії, зо мною<br />
Над неправдою людською,<br />
Над долею злою.<br />
Озовітесь! А за вами,<br />
Може, озоветься<br />
Безталання невсипуще<br />
І нам усміхнеться.<br />
Поєднає з недолею<br />
І з людьми і скаже<br />
Спасибі нам. Помолиться<br />
Й тихо спати ляже.<br />
І примиренному присняться<br />
І люде добрі, і любов,<br />
І все добро. І встане вранці<br />
Веселий, і забуде знов<br />
Свою недолю. І в неволі<br />
Познає рай, познає волю<br />
І всетворящую любов.</p>
<p>Коло осіннього Миколи,<br />
Обідрані, трохи не голі,<br />
Бендерським шляхом уночі<br />
Ішли цигане. А йдучи —<br />
Звичайне, вольниє — співали.<br />
Ішли, ішли, а потім стали.<br />
Шатро край шляху розп’яли,<br />
Огонь чималий розвели<br />
І кругом його посідали.</p>
<p>Хто з шашликом, а хто і так,<br />
Зате він вольний, як козак<br />
Колись-то був. Сидять, куняють,<br />
А за шатром в степу співає,<br />
Неначе п’яна, з приданок<br />
Додому йдучи, молодиця:</p>
<p>«Ой у новій хаті<br />
Полягали спати,<br />
Молодій приснилось,<br />
Що мати сказилась,<br />
Свекор оженився,<br />
Батько утопився.<br />
І.. гу…»</p>
<p>Цигане слухають, сміються.<br />
«І де ті люде тут возьмуться?<br />
Оце, мабуть, із-за Дністра,<br />
Бо тут все степ… Мара! Мара!» —<br />
Цигане крикнули, схопились.<br />
А перед ними опинилось<br />
Те, що співало. Жаль і страх!<br />
В свитині латаній дрожала<br />
Якась людина. На ногах<br />
І на руках повиступала<br />
Од стужі кров; аж струпом стала.<br />
І довгі коси в реп’яхах<br />
О поли бились в ковтунах.<br />
Постояла, а потім сіла<br />
Коло огню, і руки гріла<br />
На самім полум’ї. «Ну, так!<br />
Оженився неборак!» —<br />
Сама собі вона шептала<br />
І тяжко, страшно усміхалась.<br />
Що ж се таке? Се не мара.<br />
Моя се мати і сестра.<br />
Моя се відьма, щоб ви знали.</p>
<p>Ц и г а н е</p>
<p>А відкіля ти, молодице?</p>
<p>В і д ь м а</p>
<p>Хто, я?</p>
<p><em>(Співає).</em></p>
<p>«Як була я молодиця,<br />
Цілували мене в лиця,<br />
А як стала стара баба,<br />
Цілували б, була б рада».</p>
<p>Ц и г а н</p>
<p>Співуча, нічого сказать.<br />
Якби собі таку достать,<br />
Та ще й з медведем…</p>
<p>В і д ь м а</p>
<p>Я співаю.<br />
Чи то сиджу, чи то гуляю,<br />
Все співаю, все співаю,<br />
Уже забула говорить…<br />
А перше добре говорила.</p>
<p>Ц и г а н</p>
<p>Де ж ти була, що заблудила?</p>
<p>В і д ь м а</p>
<p>Хто, я? чи ти?</p>
<p><em>(Шепче)</em></p>
<p>Цить лишень, цить.<br />
Он, бач, зо мною пан лежить.<br />
Огонь погас, а місяць сходить,<br />
В яру пасеться вовкулак…</p>
<p><em>(Усміхнувшись)</em></p>
<p>Я в приданках була, впилася.<br />
І молода не придалася…<br />
А все то прокляті пани<br />
З дівчатами такеє діють…<br />
Ще треба Другу одружить.<br />
Піду, без мене не зуміють<br />
І в домовину положить…</p>
<p>Ц и г а н е</p>
<p>Не йди, небого, будь ти з нами.<br />
У нас, єй-богу, добре жить.</p>
<p>В і д ь м а</p>
<p>А діти єсть у вас?</p>
<p>Ц и г а н е</p>
<p>Немає.</p>
<p>В і д ь м а</p>
<p>Кого ж годуєте єсте?<br />
Кого ви спати кладете?<br />
Кого колишете вночі?<br />
Лягаючи і встаючи,<br />
За кого молитесь? Ох, діти!<br />
І все діти! і все діти!<br />
Не знаю, де од їх подітись.<br />
Де не піду, й вони за мною,<br />
Вони з’їдять мене колись…</p>
<p>Ц и г а н е</p>
<p>Не плач, небого, не журись.<br />
У нас дітей нема й заводу.</p>
<p>В і д ь м а</p>
<p>Хоч з гори та в воду.</p>
<p>І відьма тяжко заридала.<br />
Цигане мовчки дивувались,<br />
Поки поснули, де хто впав.<br />
Вона ж не спала, не журилась,<br />
Сиділа, ноги устромила<br />
В гарячий попіл. Виступав<br />
Щербатий місяць з-за могили<br />
І на шатро мов позирав,<br />
Аж поки хмари заступили.</p>
<p>Чом не спиться багатому<br />
Сивому, гладкому?<br />
Чом не спиться убогому<br />
Сироті старому?<br />
Один дума, як би його<br />
Достроїть палати.<br />
Другий дума, як би його<br />
На подзвін придбати.<br />
Один старий одпочине<br />
В пишній домовині.<br />
Другий старий і так собі<br />
Де-небудь під тином.<br />
І обидва спочивають<br />
І гадки не мають.<br />
Убогого не згадують,<br />
А того ще й лають.</p>
<p>Коло огню старий циган<br />
З люлькою куняє.<br />
Позирає на приблуду<br />
Й на подзвін не дбає.</p>
<p>Ц и г а н</p>
<p>Чому не ляжеш, не спочинеш?<br />
Зірниця сходить, подивись.</p>
<p>В і д ь м а</p>
<p>Дивилась я, вже ти дивись.</p>
<p>Ц и г а н</p>
<p>Ми рано рушимо, покинем,<br />
Як не проспишся.</p>
<p>В і д ь м а</p>
<p>Не просплюсь,<br />
Я вже ніколи не просплюсь.<br />
Отак де-небудь і загину<br />
У бур’яні…</p>
<p><em>(Співає тихо).</em></p>
<p>«Гаю, гаю, темний гаю,<br />
Тихенький Дунаю!<br />
Ой у гаї погуляю,<br />
В Дунаї скупаюсь.<br />
В зеленому баговинні<br />
Трохи одпочину…<br />
Та, може, ще хоч каліку<br />
Приведу дитину…»</p>
<p>Дарма! аби собі ходило<br />
Та вміло матір проклинать.<br />
А он, чи бачиш, на могилі<br />
Очима лупа кошеня?<br />
Іди до мене. Кицю, кицю…<br />
Не йде, прокляте бісеня!<br />
А то дала б тобі напиться<br />
З моєї чистої криниці…</p>
<p><em>(Приспівує)</em></p>
<p>«Стоїть кутя на покуті,<br />
А в запічку діти.<br />
Наплодила, наводила,<br />
Та нема де діти:<br />
Чи то потопити?<br />
Чи то подушити?<br />
Чи жидові на кров продать,<br />
А гроші пропити?»</p>
<p>Що, добре наші завдають?<br />
Сідай лиш ближченько, отут.<br />
Ото-то й то! А ти не знаєш…<br />
Що я в Волошині була.<br />
Я розкажу, як нагадаю.<br />
Близнят в Бендерах привела.<br />
У білих Яссах колихала,<br />
У Дунаєві купала,<br />
В Туреччині сповила<br />
Та додому однесла —<br />
Аж у Київ. Та вже дома<br />
Без кадила, без кропила<br />
За три шаги охрестила,<br />
А три шаги пропила.<br />
Упилася, упилась!<br />
І досі п’яна!<br />
І вже ніколи не просплюсь,<br />
Бо я вже й бога не боюсь,<br />
І не соромлюся людей.<br />
Коли б мені отих дітей<br />
Найти де-небудь! Ти не знаєш,<br />
Чи є в Туреччині война?</p>
<p>Ц и г а н</p>
<p>Була колись, тепер нема.<br />
Умер найстарший старшина.</p>
<p>В і д ь м а</p>

<div>




</div>

<p>А я думала, що й досі…<br />
Аж уже немає.<br />
Слухай лишень, скажу тобі,<br />
Кого я шукаю.<br />
Я шукаю Наталочку<br />
Та сина Івана.<br />
Дочку свою Наталоньку…<br />
Та шукаю пана,<br />
Того ірода, що, знаєш?..<br />
Стривай, нагадала.<br />
Як була я молодою —<br />
І гадки не мала,<br />
По садочку походжала,<br />
Квітчалась, пишалась.<br />
А він мене і набачив,<br />
Ірод!.. І не снилось,<br />
Що я була крепачкою.<br />
А то б утопилась,—<br />
Було б легше. От набачив,<br />
Та й бере в покої,<br />
І стриже, неначе хлопця,<br />
І в поход з собою<br />
Бере мене. У Бендери<br />
Прийшли ми. Стояли<br />
З москалями на кватирях,<br />
А москалі за Дунаєм<br />
Турка воювали.<br />
Тут дав бог мені близнята,<br />
Якраз против спаса.<br />
А він мене і покинув,<br />
Не вступив і в хату,<br />
На дітей своїх не глянув,<br />
Луципер проклятий!<br />
Пішов собі з москалями,<br />
А я з байстрюками<br />
Повертала в Україну<br />
Степами, тернами,<br />
Острижена. Та й байдуже.<br />
У селах питала<br />
Шлях у Київ. І що з мене<br />
Люде насміялись…<br />
Трохи була не втопилась,<br />
Та жаль було кинуть<br />
Близняточок. То сяк, то так<br />
На свою країну<br />
Придибала. Одпочила,<br />
Вечора діждалась,<br />
Та й у село. Хотілось, бач,<br />
Щоб люде не знали.<br />
От я крадусь попідтинню<br />
До своєї хати.<br />
В хаті темно, нема дома<br />
Або вже ліг спати<br />
Мій батечко одинокий.<br />
Я ледве ступаю;<br />
Входжу в хату. Аж щось стогне,<br />
Ніби умирає,—<br />
То мій батько. І нікому<br />
Ні перехрестити,<br />
Ні рук скласти. О прокляті,<br />
Лукавії діти,<br />
Що ви дієте на світі!..<br />
Я перелякалась,—<br />
Хата пусткою смерділа.<br />
От я заховала<br />
Близнят своїх у коморі,<br />
Вбігаю у хату,<br />
А він уже ледве дише.<br />
Я до його: «Тату!<br />
Мій таточку! це я прийшла.—<br />
За руки хватаю.—<br />
Це я»,— кажу. А він мені<br />
Шепче: «Я прощаю.<br />
Я прощаю». Тілько й чула.<br />
Здається, я впала<br />
І заснула. Якби була<br />
Довіку проспала!<br />
Опівночі прокинулась:<br />
Як у ямі, в хаті.<br />
А за руку батько давить.<br />
«Тату! — кричу.— Тату!»<br />
А він уже так як крига…<br />
Насилу я руку<br />
Випручала. Що, цигане,<br />
Якби таку суку<br />
Тобі дочку. Що б ти зробив?</p>
<p>Ц и г а н</p>
<p>Єй-богу, не знаю.</p>
<p>В і д ь м а</p>
<p>Та мовчи вже, бо забуду.<br />
Потім не згадаю.<br />
Дітей, бачся, годувала<br />
Та в засік ховала.<br />
Та очіпок, се вже вранці,<br />
Клоччям вимощала,<br />
Щоб не знать було, що стрига.<br />
Прибралась, ходила,<br />
Поки люде домовину<br />
Надворі робили.<br />
Доробили, положили,<br />
Понесли, сховали…<br />
І одна я, як билина<br />
На полі, осталась<br />
На сім світі… Були діти,<br />
І тих не осталось.</p>
<p>«Через яр ходила<br />
Та воду носила,<br />
Коровай сама бгала.<br />
Дочку оддавала,<br />
Сина оженила…<br />
І… гу…»</p>
<p>Ц и г а н</p>
<p>Не скигли, бо ти всіх побудиш.</p>
<p>В і д ь м а</p>
<p>Хіба я скиглю, навісний?</p>
<p>Ц и г а н</p>
<p>Та добре, добре. Що дальш буде?<br />
Розказуй дальше.</p>
<p>В і д ь м а</p>
<p>Що даси?<br />
Навариш завтра мамалиґи?<br />
Я кукурудзи принесу.</p>
<p>Нагадала! Нагадала!<br />
З дочкою ліг спати…<br />
Завдав сина у лакеї…<br />
Громадою з хати<br />
Виганяли… Нагадала.<br />
Я собак дражнила<br />
Попід вікнами з старцями.<br />
І байстрят носила<br />
За плечима. Щоб привчались…<br />
Аж і сам приїхав.<br />
Я до його кинулася,<br />
Забудучи лихо.<br />
Привітав мене, луципер,<br />
Благословив діток,<br />
Та й забрав їх у покої…<br />
Ростуть мої квіти!<br />
Та й виросли. Сина Йвана<br />
Оддав якійсь пані<br />
У лакеї. А Наталю…<br />
Чи твої цигане<br />
Всі поснули?</p>
<p>Ц и г а н</p>
<p>Всі поснули.</p>
<p>В і д ь м а</p>
<p>Бо щоб не почули<br />
Мого слова. Страшно буде.<br />
І ти, старий друже,<br />
Злякаєшся, як вимовлю…<br />
Чи тобі байдуже?<br />
Наталоньку! Дитя своє!<br />
Ірод нечестивий!..<br />
Занапастив… А до того<br />
Посилає в Київ<br />
Мене, бачиш, молитися.<br />
Я, дурна, й ходила,<br />
І молилась… Ні, цигане,<br />
Я марно молилась.<br />
Чи в вас єсть бог який-небудь?<br />
В нас його немає…<br />
Пани вкрали та в шкатулі<br />
У себе й ховають.</p>
<p>Вертаюся із Києва —<br />
Замкнуті покої.<br />
Він узяв її з собою<br />
Та й поїхав з нею,<br />
З Наталею… Чи чуєш ти?<br />
І остриг, проклятий,<br />
Дитя своє. Полетіла<br />
Я його шукати<br />
В Волощину. Та й шукаю,<br />
Совою літаю<br />
Над байраками. Та діток,<br />
Діточок шукаю, і<br />
Наталоньку!.. Ні, ні, ні, ні!<br />
Я шукаю пана.<br />
Розірву!.. Возьміть до себе<br />
І мене, цигане.<br />
Я медведя водитиму,<br />
А як найду ката,<br />
То й спущу його на його.<br />
Отойді, проклятий!..<br />
Ні, не спущу. Сама його<br />
Загризу… Чи чуєш?<br />
Одружимось, моє серце,<br />
Я й досі дівую.<br />
А сина вже оженила,<br />
А дочка й так буде.<br />
Лазитиме попідтинню,<br />
Поки найдуть люде<br />
Неживою. Чи ти бачив?<br />
Там такий хороший<br />
Мій син Іван… Ух, холодно!<br />
Позич мені грошей:<br />
Намиста доброго куплю<br />
Та й тебе повішу,<br />
А сама піду додому…<br />
Дивись: миша, миша<br />
Несе у Київ мишенят.<br />
Не донесеш, утопиш десь,<br />
Або пан одніме.<br />
Чи я найду моїх діток,<br />
Чи так і загину? —</p>
<p>Та й замовкла, мов заснула.<br />
Цигане вставали,<br />
Розбирали шатро своє,<br />
В дорогу рушали,<br />
Та й рушили. Пішли степом.<br />
І вона, небога<br />
Безталанна, встала мовчки,<br />
І нібито богу<br />
Нишком собі помолилась,<br />
Та й пошкандибала<br />
За циганами. І тихо,<br />
Тихенько співала:</p>
<p>«Кажуть люде, що суд буде,<br />
А суду не буде.<br />
Бо вже мене осудили<br />
На сім світі люде».</p>
<p>Із-за Дністра пішли цигане<br />
І на Волинь, і на Украйну.</p>
<p>За селом село минали,<br />
В городи ходили<br />
І марою за собою<br />
Приблуду водили.<br />
І співала, й танцювала,<br />
Не пила й не їла…<br />
Неначе смерть з циганами<br />
По селах ходила.<br />
Потім разом схаменулась,<br />
Стала їсти, й пити,<br />
І ховатись за шатрами,<br />
І богу молитись.<br />
Щось таке їй поробила<br />
Стара Маріула.<br />
Якимсь зіллям напувала,<br />
То воно й минулось.<br />
Потім її стала вчити<br />
І лікарювати,<br />
Які трави, що од чого,<br />
І де їх шукати.<br />
Як сушити, як варити…<br />
Всьому, всьому вчила<br />
Мар іуда. А та вчилась<br />
Та богу молилась.<br />
Минуло літо, уже й друге,<br />
І трете настало;<br />
Уже прийшли в Україну —<br />
Жаль їй чогось стало?<br />
Поклонилась Маріулі<br />
За науку в ноги,<br />
Попрощалась з циганами,<br />
Помолилась богу;<br />
Та й пішла собі, небога,<br />
На свою країну.<br />
«Вернусь,— каже,— хоч погляну<br />
На дочку, на сина».<br />
Не довелось. Пан вернувся,<br />
Покинув Наталю<br />
В Московщині. А ти її<br />
За Дністром шукала.<br />
Сина Йвана молодого<br />
Оддали в солдати<br />
За те, що ти не навчила<br />
Панів шанувати.</p>
<p>До кого ж ти прихилишся?<br />
Нікого немає!..<br />
До людей хились, небого,<br />
Люде привітають.</p>
<p>Пан, вернувшись, занедужав,<br />
Стогне, пропадає.<br />
А вона набрала зілля<br />
Та пішла в палати<br />
Лічить його, помагати,<br />
А не проклинати.<br />
Не помогла болящому,<br />
Бо не допустили.<br />
А як умер, то за його<br />
Богу помолилась.<br />
І жила собі святою,<br />
Дівчат научала,<br />
Щоб з панами не кохались,<br />
Людей не цурались.<br />
«А то бог вас покарає,<br />
А ще гірше люде;<br />
Люде горді, неправедні,<br />
Своїм судом судять»,—<br />
Отак вона научала,<br />
Болящих лічила,<br />
А з убогим остатньою<br />
Крихтою ділилась.<br />
Люде добрі і розумні<br />
Добре її знали,<br />
А все-таки покриткою<br />
І відьмою звали.</p>
<p><em>[Седнев, 1847, марта 7] — 1858, марта 6, [Нижній Новгород]</em></p>

<div></div>