<strong>Антонич Богдан-Ігор – Мертві авта</strong>
<p>Мов кусні зір розбитих, сплять на цвинтарях машин завмерлі авта,<br />
червоне квіття цвілі міряє застиглі в мідь роки й хвилини,<br />
і лиш незнане сонячне ядро колишеться, як вічна правда,<br />
що теж незнана й теж для нас невловна, наче синій дух бензини.<br />
Буває, що мерців з металу люди, мов шакали, в сні тривожать<br />
і крам своїх жадоб, і спраг, і нужд, мов на базарі, розкладають,<br />
і мертві тулуби у синяві ночей стають за грішні ложа<br />
бездомних любощів кривляк і шлюх, що зорі зла в них чад вливають.<br />
Як ми копаєм кості ящурів під скелями віків забутих,<br />
колись копатимуть на цвинтарях міст наших кості металеві.<br />
Дівчата з квіттям без наймення, пальми родять хліб, зелена рута<br />
й нові міста із площами з блакиті, де качаються жар-леви.<br />
Та тіні неспокійні, привиди невтишні з-під землі стають,<br />
з-під площ, з-під трав.</p>

<div>




</div>

<p>Метрополю,<br />
долонями червоних мурів упокій крилаті душі авт!</p>
<p><em>5 листопада 1935</em></p>

<div></div>