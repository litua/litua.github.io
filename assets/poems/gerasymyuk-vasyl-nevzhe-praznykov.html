<strong>Герасим’юк Василь – Невже празниковий розходиться люд?..</strong>
<p>Невже празниковий розходиться люд?<br />
Не свято, а битва.</p>
<p>Я можу молитись Тобі тільки тут,<br />
хоч це — не молитва.</p>
<p>Не треба трембіт. Люд пішов, як під лід,<br />
в слова, як в рекрути.<br />
Я виріс під розпач трембіт. Я той світ<br />
ле можу відбути.</p>

<div>




</div>

<p>Я не ворожбит, я не пізній мольфар,<br />
я ще на колінах.</p>
<p>Надходять ікони, висять, бо — товар —<br />
на грудях, на спинах.</p>
<p>Купуй і молись</p>
<p>і повернеш колись</p>
<p>по зорях високих<br />
у край, де пророки зійшлись.</p>
<p>Подивись,</p>
<p>що творять пророки!..</p>

<div></div>