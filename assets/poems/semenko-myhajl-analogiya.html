<strong>Семенко Михайль – Аналоґія </strong>
<p>Туман над морем зіллявся з хвилею<br />
Зіллявся з хмарою що угорі<br />
І в плесках-стогонах млою застиглою<br />
Алегрить в скелю — скоріш скоріш</p>

<div>




</div>

<p>Безмежні плюскоти бентежні зміни<br />
Розпуки гомін і жах без краю<br />
А що для мене ці скелі стіни?<br />
Дивніши зміни в душі я маю</p>
<p>Туман над морем зіллявся з хмарою<br />
Зіллявся з хвилею що стугонить<br />
І в стисках-стогонах встає примарою<br />
Червоний жах встає — горить горить.</p>
<p>24. V. 1915. Владивосток</p>

<div></div>