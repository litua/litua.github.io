<strong>Павло Мовчан – Осіннє рівнодення </strong>
<p>За ніч вродив звичайний камінь<br />
і, поторкаючи руками,<br />
гадав: на ґніт чи на поріг?<br />
Та за іржавими трибками,<br />
що швидко крутяться віками,<br />
нічого угадать не міг.<br />
Ця ніч була не рівна дневі.<br />
На веретена вересневі<br />
навірчувалась срібна нить,<br />
трибки крутились металеві,<br />
і їх незмога зупинить.<br />
Бо прялась, віднімалась зелень<br />
і додавалась чорнота,<br />
а з верб золочених, веселих<br />
кришилась фарба золота.<br />
— Вже осінь… — так сказав, як ствердив…<br />
І рушили важкі піски;<br />
взяв камінь, він же, наче крейда,<br />
миттєво викришивсь з руки.<br />
І день згайновано, а далі<br />
терпіння треба доточить<br />
і слухати, як на кружалі<br />
навірчується срібна нить.<br />
І призвичаєшся. Напевне.<br />
Бо ці крутіння веретенні<br />
перемагають все навспак —<br />
з-під фарб проступлять фрески древні,<br />
оголиться життя кістяк.<br />
Але за ним проступить інше,<br />
коли стончіє нитки шовк:<br />
піщинка, сімені дрібніша,<br />
світлинка, рисочка, ніщо…</p>

<div>




</div>

<p>***</p>

<div></div>