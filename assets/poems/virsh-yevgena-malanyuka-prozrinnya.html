<strong>Євген Маланюк – Прозріння</strong>
<p>Всі вироки, здається, проказав<br />
Рвучким і ярим віршем… А Росія<br />
Ще догнива, як здохлий бронтозавр,<br />
І труп — горою — мертво бовваніє.</p>
<p>О люте стерво! Твій посмертний дух<br />
Ще мстить — смердячий, безнадійний Лазар, —<br />
Але намарне: навіть гній потух,<br />
І тільки низом стелеться зараза.</p>
<p>Даремно радиться синедріон<br />
Крикливиць та шаманів євразійських —<br />
Бо ні хороби віку, ні Сіон<br />
Не воскрешать. Бо сонценосним військом</p>

<div>




</div>

<p>Епоха йде молитви і огня,<br />
Земля напнулась готикою росту<br />
Й, де нині — бруд, де — парші і короста,<br />
Дзвенітиме прозора радість дня.</p>
<p>Крізь гноїща, крізь цвинтарі руїн<br />
Буятиме нестримний рух природи,<br />
І, замість цих калічних україн,<br />
Рослинами зростатимуть народи.</p>
<p>Ще прогримить останній судний грім<br />
Над просторами неладу і зради<br />
І виросте залізним дубом Рим<br />
З міцного лона Скитської Еллади.</p>
<p><em>1927</em></p>

<div></div>