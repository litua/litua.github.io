<strong>Людмила Васильєва – Вони в чужу залізли хату…</strong>
<p>Вони в чужу залізли хату,<br />
Шукали гроші та майно,<br />
Що можна вигідно продати..<br />
Були мов гангстери в кіно.<br />
Здавалося їм все це грою,<br />
Та трохи лячно все ж було,<br />
Гуртом подались до розбою,<br />
Та не в своє, в чуже село.<br />
Перевертали всі матраци,<br />
У шафах рилися старих,<br />
Та не щастило їм щось вкрасти,<br />
У хаті бідно , як на гріх.<br />
Лише у спальні запримітив<br />
Ікону хлопців ватажок:<br />
Лампада та засохлі квіти,<br />
З десяток спалених свічок<br />
На полиці під образами –<br />
Ото і весь коштовний скарб.<br />
Молився хтось тут у безтямі,<br />
Рабиня Божа або Раб..<br />
І вирішили безсоромні<br />
Той образ зняти зі стіни,<br />
Бо чули, що старі ікони<br />
На ринку чорному в ціні.<br />
І тільки простягли вже руки –<br />
Сльоза скотилась з чорних вій,<br />
Немов терпів ще більші муки<br />
Христос зображений на ній.<br />
Замироточила ікона,<br />
Хоч чудотворна не була,<br />
Ще їм здалось, хтось наче стогне<br />
Й лампада світлом ожила.<br />
І стало підліткам так страшно,<br />
Як ще ніколи у житті,<br />
До виходу подались вчасно,<br />
Хазяйці час вже був прийти.<br />
Старенька бабця йшла із церкви,<br />
Бог діточок не дав своїх,<br />
Дідусь пішов на той світ перший..<br />
Вона ж молилась за чужих<br />
Дітей, онуків і сусідів,<br />
Була відкрита до усіх,<br />
На горб людські звалила біди,<br />
Відмолюючи кожний гріх..<br />
Ось на доріжці біля хати<br />
Зустріла підлітків отих,<br />
Що не змогли пограбувати<br />
Через обставин певний збіг.<br />
Все зрозуміла та старенька,<br />
Та хлопців геть не прокляла,<br />
Їм може бракувало неньки,<br />
Або батьківського тепла.<br />
Вони ще можуть схаменутись,<br />
Господь надав їм другий шанс,<br />
Від зла та лиха відвернутись,<br />
Вогонь лампади ще не згас..<br />
У ній ще жевріє надія,<br />
Як і у бабці в молитвах:<br />
«Ой, діти, ви ще молодії,<br />
Не зраджуйте ж свій правий шлях!»</p>

<div></div>