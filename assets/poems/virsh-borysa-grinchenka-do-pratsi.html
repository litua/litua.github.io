<strong>Борис Грінченко – До праці</strong>
<p>Праця єдина з недолі нас вирве:<br />
Hумо до працi, брати!<br />
Годі лякатись! За діло святеє<br />
Сміло ми будему йти!</p>
<p>Праця єдина нам шлях уторує,<br />
Довгий той шлях і важкий,<br />
Що аж до щастя і долі прямує:<br />
Нумо до праці мерщій!</p>

<div>




</div>

<p>Праця не згине між людьми даремне:<br />
Сонце засвітить колись,<br />
Дякою нас тоді люди згадають —<br />
Нум же! До праці берись!</p>
<p>Хоч у недолі й нещасті звікуєм —<br />
Долю онукам дамо!<br />
Ми на роботу на світ народились,<br />
Ми для борні живемо!</p>
<p>Сміливо ж, браття, до праці ставайте,—<br />
Час наступає — ходім!<br />
Дяка і шана робітникам щирим!<br />
Сором недбалим усім!</p>
<p><em>1881</em></p>

<div></div>