<strong>Василь Симоненко – “Ми думаєм про вас…”</strong>
<p>Ми думаєм про вас. В погожі літні ночі,<br />
В морозні ранки, і вечірній час,<br />
І в свята гомінки, і в дні робочі<br />
Ми думаємо, правнуки, про вас.</p>
<p>Ми думаєм про вас — і тому наші руки<br />
Не в’януть біля плуга і станка,<br />
Тому серця у нас не витончена мука,<br />
А радість голосиста і дзвінка.</p>
<p>Ні, то не сум промінить риса кожна,<br />
То творчість б’є з натхненних наших віч,<br />
А творчість завжди мрійна і тривожна,<br />
Немов травнева неспокійна ніч.</p>

<div>




</div>

<p>Ні, сонний спокій зовсім нам не сниться,<br />
Ні, нас не вабить ніжна тишина —<br />
Прийдешнє осяває наші лиця,<br />
Неспокій творчий з вічністю єдна.</p>
<p>І тому ми спокійно і суворо<br />
Стрічаємо у праці і борні<br />
Наклепи злобні і тупі докори,<br />
Потоки божевільної брехні.</p>
<p>Ми думаєм про вас. В погожі літні ночі,<br />
В морозні ранки і вечірній час,<br />
На свята гомінки і в дні робочі,<br />
Нащадки дорогі, ми захищаєм вас.</p>
<p><em>1.II.1958</em></p>

<div></div>