<strong>Тодось Осьмачка – Під Київ старий…</strong>
<p>Під Київ старий незглибимая ніч<br />
Прийшла непомітно степами —<br />
І тисячі в воду запалених свіч<br />
Поділ перекинув стовпами.</p>
<p>І знизу безодня й безодня вгорі<br />
Із синього холоду ночі<br />
Жене над водою вогні в куширі<br />
І жаб’ячим криком скрегоче.</p>
<p>Стихія небесна, стихія земна<br />
Злилися в гармонію дивну<br />
Та місця між ними мені вже нема<br />
Так само, як в людському плину…</p>

<div>




</div>

<p>Шукаю вночі я, шукаю і вдень<br />
У місті великому серця,<br />
Але обіймаю над кручею пень,<br />
Коли дві безодні зіллється;</p>
<p>Мов дурень тоді я радію в собі<br />
І очі на схід повертаю:<br />
Чи в сонце не впали, як тіні слабі,<br />
Холодні безодні без краю…</p>
<p>Дівчата зичливі чи навіть відьми,<br />
Благаю хоч крихітку — серця,<br />
Аби не зустріти на сході пітьми,<br />
Коли дві безодні зіллється;</p>
<p>Аби моє змучене горем єство<br />
Взяло собі землю, і небо,<br />
І зорі, й вогні, і жабине гніздо<br />
Із рік та озерного степу!..</p>

<div></div>