<strong>Іван Франко – Олі</strong>
<p>Коли часом на вулиці побачу<br />
Вдову убогу, сиротя мізерне,<br />
Що к мені руку простяга жебрачу,<br />
В німім благанні очі к мені зверне,<br />
Тремтить в лахмітті, босе, на морозі,<br />
Сльотою бите й гордуванням ситих, –<br />
Огнем на серце капають ті сльози,<br />
Той жаль голодних, нищих і невкритих.<br />
І думаєсь мені: «Недовго, може,<br />
Коли мене важка прийме могила,<br />
І ти отак підеш на роздорожжє<br />
О хліб просить, моя дружино мила!<br />
І зжовкне, зв’яне те лице, що нині<br />
Так любим сяйвом, щирістю ясніє,<br />
Погаснуть очі, що сміялись к мині,<br />
Жура зв’ялить тебе, моя надіє!<br />
І діти наші – ох, аж серце в’яне! –<br />
Сльотою биті, босі, у лахміттю,<br />
На сльози й горе непросвітно-тьмяне,<br />
Як сиротята, геть підуть по світу».<br />
І тайком я тремтячою рукою<br />
Остатній гріш їм ткну й гадаю: «Може,<br />
Хтось змилуєсь колись і над тобою<br />
І сиротятам нашим допоможе».</p>

<div>




</div>

<p>1886</p>

<div></div>