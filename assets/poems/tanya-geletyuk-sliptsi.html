<strong>Таня Гелетюк – Сліпці</strong>
<p>Лежить калина мертва на снігу,<br />
Червоні ягоди на білім полотні.<br />
Вона від болю вмерла, почорнівши,<br />
Як умирають люди у житті…<br />
Байдужий день дихнув морозом<br />
Колючим, чорним, кам’яним,<br />
Повіяв вітер, застогнавши,<br />
Тривожним голосом німим.<br />
А дикий біль, шалений і холодний<br />
Вражає серце, роздирає на шматки,<br />
І розлітаються врізнобіч<br />
Лиш закривавлені скалки…<br />
І капотять гарячі сльози<br />
Дрібним дощем на мої руки.<br />
Лежить калина мертва на снігу<br />
Безмовна, скорена від муки…<br />
Терпкі солодкі ягідки<br />
З маленьким серцем в середині…<br />
Вона уся – жива любов,<br />
Яка дається лиш людині.<br />
А ми сліпці, глухі сліпці<br />
Об чім кленемо свою долю?!<br />
Ми прагнем щастя дарувать,<br />
А завдаєм лиш болю…</p>

<div></div>