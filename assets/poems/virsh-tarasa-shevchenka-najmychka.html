<strong>Тарас Шевченко – Наймичка</strong>
<p>У неділю вранці-рано<br />
Поле крилося туманом;<br />
У тумані, на могилі,<br />
Як тополя, похилилась<br />
Молодиця молодая.<br />
Щось до лона пригортає<br />
Та з туманом розмовляє:</p>
<p>«Ой тумане, тумане,—<br />
Мін латаний талане!<br />
Чому мене не сховаєш<br />
Отут серед лану?<br />
Чому мене не задавиш,<br />
У землю не вдавиш?<br />
Чому мені злої долі,<br />
Чом віку не збавиш?<br />
Ні, не дави, туманочку!<br />
Сховай тілько в полі,<br />
Щоб ніхто не знав, не бачив<br />
Моєї недолі!..<br />
Я не одна,— єсть у мене<br />
І батько, і мати…<br />
Єсть у мене… туманочку,<br />
Туманочку, брате!..<br />
Дитя моє! мій синочку,<br />
Нехрещений сину!<br />
Не я тебе хреститиму<br />
На лиху годину.<br />
Чужі люди хреститимуть,<br />
Я не буду знати,<br />
Як і зовуть… Дитя моє!<br />
Я була багата…<br />
Не лай мене; молитимусь,<br />
Із самого неба<br />
Долю виплачу сльозами<br />
І пошлю до тебе».</p>
<p>Пішла полем ридаючи,<br />
В тумані ховалась<br />
Та крізь сльози тихесенько<br />
Про вдову співала,<br />
Як удова в Дунаєві<br />
Синів поховала:</p>
<p>«Ой у полі могила;<br />
Там удова ходила,<br />
Там ходила-гуляла,<br />
Трути-зілля шукала.<br />
Трути-зілля не найшла,<br />
Та синів двох привела,<br />
В китаєчку повила<br />
І на Дунай однесла:<br />
«Тихий, тихий Дунай!<br />
Моїх діток забавляй.<br />
Ти, жовтенький пісок,<br />
Нагодуй моїх діток;<br />
І скупай, і сповий,<br />
І собою укрий!»</p>
<p>I</p>
<p>Був собі дід та баба.<br />
З давнього-давна у гаї над ставом<br />
Удвох собі на хуторі жили,<br />
Як діточок двоє,—<br />
Усюди обоє.<br />
Ще змалечку удвох ягнята пасли,<br />
А потім побралися,<br />
Худоби діждалися,<br />
Придбали хутір, став і млин,<br />
Садок у гаї розвели<br />
І пасіку чималу —<br />
Всього надбали.<br />
Та діточок у їх бігма,<br />
А смерть з косою за плечима.<br />
Хто ж їх старість привітає,<br />
За дитину стане?<br />
Хто заплаче, поховає?<br />
Хто душу спом’яне?<br />
Хто поживе добро чесно,<br />
В добрую годину,<br />
І згадає дякуючи,<br />
Як своя дитина?..<br />
Тяжко дітей годувати<br />
У безверхій хаті,<br />
А ще гірше старітися<br />
У білих палатах,—<br />
Старітися, умирати,<br />
Добро покидати<br />
Чужим людям, чужим дітям<br />
На сміх, на розтрату!</p>
<p>II</p>
<p>І дід, і баба у неділю<br />
На призьбі вдвох собі сиділи<br />
Гарненько, в білих сорочках.<br />
Сіяло сонце, в небесах<br />
Ані хмариночки, та тихо,<br />
Та любо, як у раї.<br />
Сховалося у серці лихо,<br />
Як звір у темнім гаї.</p>
<p>В такім раї чого б, бачся,<br />
Старим сумувати?<br />
Чи то давнє яке лихо<br />
Прокинулось в хаті?<br />
Чи вчорашнє, задавлене<br />
Знов поворушилось,<br />
Чи ще тілько заклюнулось<br />
І рай запалило?</p>
<p>Не знаю, що і після чого<br />
Старі сумують. Може, вже<br />
Оце збираються до бога,<br />
Та хто в далекую дорогу<br />
Їм добре коней запряже?</p>
<p>«А хто нас, Насте, поховає,<br />
Як помремо?»<br />
«Сама не знаю!<br />
Я все оце міркувала,<br />
Та аж сумно стало:<br />
Одинокі зостарілись…<br />
Кому понадбали<br />
Добра цього?..»<br />
«Стривай лишень!<br />
Чи чуєш? щось плаче<br />
За ворітьми… мов дитина!<br />
Побіжім лиш!.. Бачиш?<br />
Я вгадував, що щось буде!»</p>
<p>І разом схопились<br />
Та до воріт… Прибігають,<br />
Мовчки зупинились.<br />
Перед самим перелазом<br />
Дитина сповита —<br />
Та й не туго, й новенькою<br />
Свитиною вкрита;<br />
Бо то мати сповивала —<br />
І літом укрила<br />
Останньою свитиною!..<br />
Дивились, молились<br />
Старі мої. А сердешне<br />
Неначе благав:<br />
Випручало рученята<br />
Й до їх простягає<br />
Манюсінькі… і замовкло,<br />
Неначе не плаче,<br />
Тілько пхика.</p>
<p>«А що, Насте?<br />
Я й казав! От бачиш?<br />
От і талан, от і доля,<br />
І не одинокі!<br />
Бери ж лишень та сповивай…<br />
Ач яке, нівроку!<br />
Неси ж в хату, а я верхи<br />
Кинусь за кумами<br />
В Городище…»</p>
<p>Чудно якось<br />
Діється між нами!<br />
Один сина проклинає,<br />
З хати виганяє,<br />
Другий свічечку, сердешний,<br />
Потом заробляє<br />
Та ридаючи становить<br />
Перед образами —<br />
Нема дітей!.. Чудно якось<br />
Діється між нами!</p>
<p>III</p>
<p>Аж три пари на радощах<br />
Кумів назбирали,<br />
Та ввечері й охрестили,<br />
І Марком назвали.<br />
Росте Марко. Старі мої<br />
Не знають, де діти,<br />
Де посадить, де положить<br />
І що з ним робити.<br />
Минає рік. Росте Марко —<br />
І дійна корова<br />
У розкоші купається.<br />
Аж ось чорноброва<br />
Та молода, білолиця<br />
Прийшла молодиця<br />
На той хутір благодатний<br />
У найми проситься.</p>
<p>«А що ж,— каже,— возьмім, Насте».<br />
«Возьмімо, Трохиме,<br />
Бо ми старі, нездужаєм,<br />
Та таки й дитина,<br />
Хоча воно вже й підросло,<br />
Та все ж таки треба<br />
Коло його піклуватись».<br />
«Та воно-то треба.<br />
Бо й я свою вже часточку<br />
Прожив, слава богу,—<br />
Підтоптався. Так що ж тепер,<br />
Що візьмеш, небого?<br />
За рік, чи як?»<br />
«А що дасте».<br />
«Е, ні! треба знати,<br />
Треба, дочко, лічить плату,<br />
Зароблену плату,<br />
Бо сказано: хто не лічить,<br />
То той і не має.<br />
Так отак хіба, небого?<br />
Ні ти нас не знаєш,<br />
Ні ми тебе. А поживеш,<br />
Роздивишся в хаті,<br />
Та й ми тебе побачимо,—<br />
Отоді й за плату,<br />
Чи так, дочко?»<br />
«Добре, дядьку»<br />
«Просимо ж у хату».</p>
<p>Поєднались. Молодиця<br />
Рада та весела,<br />
Ніби з паном повінчалась,<br />
Закупила села.<br />
І у хаті, і на дворі,<br />
І коло скотини,<br />
Увечері і вдосвіта;<br />
А коло дитини<br />
Так і пада, ніби мати;<br />
В будень і в неділю<br />
Головоньку йому змиє,<br />
Й сорочечку білу<br />
Що день божий надіває.<br />
Грається, співає,<br />
Робить возики, а в свято —<br />
То й з рук не спускає.<br />
Дивуються старі мої<br />
Та моляться богу.<br />
А наймичка невсипуща<br />
Щовечір, небога,<br />
Свою долю проклинає,<br />
Тяжко-важко плаче;<br />
І ніхто того не чує,<br />
Не знає й не бачить,<br />
Опріч Марка маленького.<br />
Так воно не знає,<br />
Чого наймичка сльозами<br />
Його умиває.<br />
Не зна Марко, чого вона<br />
Так його цілує,<br />
Сама не з’їсть і не доп’є,<br />
Його нагодує.<br />
Не зна Марко, як в колисці<br />
Часом серед ночі<br />
Прокинеться, ворухнеться,—<br />
То вона вже скочить,<br />
І укриє, й перехрестить,<br />
Тихо заколише;<br />
Вона чує з тії хати,<br />
Як дитина дише.<br />
Вранці Марко до наймички<br />
Ручки простягає<br />
І мамою невсипущу<br />
Ганну величає…<br />
Не зна Марко, росте собі,<br />
Росте, виростає.</p>
<p>IV</p>
<p>Чимало літ перевернулось,<br />
Води чимало утекло;<br />
І в хутір лихо завернуло,<br />
І сліз чимало принесло.<br />
Бабусю Настю поховали<br />
І ледве-ледве одволали<br />
Трохима-діда. Прогуло<br />
Прокляте лихо та й заснуло.<br />
На хутір знову благодать<br />
З-за гаю темного вернулась<br />
До діда в хату спочивать.</p>
<p>Уже Марко чумакує<br />
І восени не ночує<br />
Ні під хатою, ні в хаті…<br />
Кого-небудь треба сватать.<br />
«Кого ж би тут?» — старий дума<br />
І просить поради<br />
У наймички. А наймичка<br />
До царівни б рада<br />
Слать старости: «Треба Марка<br />
Самого спитати».<br />
«Добре, дочко, спитаємо<br />
Та й будемо сватать».</p>

<div>




</div>

<p>Розпитали, порадились,<br />
Та й за старостами<br />
Пішов Марко. Вернулися<br />
Люде з рушниками,<br />
З святим хлібом обміненим.<br />
Панну у жупані,<br />
Таку кралю висватали,<br />
Що хоч за гетьмана,<br />
То не сором. Отаке-то<br />
Диво запопали!</p>
<p>«Спасибі вам! — старий каже.<br />
Тепер, щоб ви знали,<br />
Треба краю доводити,<br />
Коли й де вінчати,<br />
Та й весілля. Та ще ось що:<br />
Хто в нас буде мати?<br />
Не дожила моя Настя!..» —<br />
Та й заливсь сльозами.<br />
А наймичка у порогу<br />
Вхопилась руками<br />
За одвірок та й зомліла.<br />
Тихо стало в хаті;<br />
Тілько наймичка шептала:<br />
«Мати… мати… мати!»</p>
<p>V</p>
<p>Через тиждень молодиці<br />
Коровай місили<br />
На хуторі. Старий батько<br />
З усієї сили<br />
З молодицями танцює,<br />
Та двір вимітає,<br />
Та прохожих, проїжджачих<br />
У двір закликає,<br />
Та вареною частує,<br />
На весілля просить.<br />
Знай, бігає, а самого<br />
Ледве ноги носять.<br />
Скрізь гармидер та реготня,<br />
В хаті і надворі.<br />
І жолоби викотили<br />
З нової комори.<br />
Скрізь порання: печуть, варять,<br />
Вимітають, миють…<br />
Та все чужі. Де ж наймичка?<br />
На прощу у Київ<br />
Пішла Ганна. Благав старий,<br />
А Марко аж плакав,<br />
Щоб була вона за матір.<br />
«Ні, Марку, ніяко<br />
Мені матір’ю сидіти:<br />
То багаті люде,<br />
А я наймичка… ще й з тебе<br />
Сміятися будуть.<br />
Нехай бог вам помагає!<br />
Піду помолюся<br />
Усім святим у Києві,<br />
Та й знову вернуся<br />
В вашу хату, як приймете.<br />
Поки маю сили,<br />
Трудитимусь…»<br />
Чистим серцем<br />
Поблагословила<br />
Свого Марка… заплакала<br />
Й пішла за ворота.</p>
<p>Розвернулося весілля.<br />
Музикам робота<br />
І підковам. Вареною<br />
Столи й лави миють.<br />
А наймичка шкандибає,<br />
Поспішає в Київ.<br />
Прийшла в Київ — не спочила,<br />
У міщанки стала,<br />
Найнялася носить воду,<br />
Бо грошей не стало<br />
На молебствіє Варварі.<br />
Носила-носила,<br />
Кіп із вісім заробила<br />
Й Маркові купила<br />
Святу шапочку в пещерах<br />
У Йвана святого,<br />
Щоб голова не боліла<br />
В Марка молодого;<br />
І перстеник у Варвари<br />
Невістці достала,<br />
І, всім святим поклонившись,<br />
Додому верталась.</p>
<p>Вернулася. Катерина<br />
І Марко зустріли<br />
За ворітьми, ввели в хату<br />
Й за стіл посадили;<br />
Напували й годували,<br />
Про Київ питали,<br />
І в кімнаті Катерина<br />
Одпочить послала.</p>
<p>«За що вони мене люблять?<br />
За що поважають?<br />
О боже мій милосердний!<br />
Може, вони знають…<br />
Може, вони догадались…<br />
Ні, не догадались;<br />
Вони добрі…»<br />
І наймичка<br />
Тяжко заридала.</p>
<p>VI</p>
<p>Тричі крига замерзала,<br />
Тричі розтавала,<br />
Тричі наймичку у Київ<br />
Катря проводжала<br />
Так, як матір; і в четвертий<br />
Провела небогу<br />
Аж у поле, до могили,<br />
І молила бога,<br />
Щоб швиденько верталася,<br />
Бо без неї в хаті<br />
Якось сумно, ніби мати<br />
Покинула хату.</p>
<p>Після пречистої в неділю,<br />
Та після першої, Трохим<br />
Старий сидів в сорочці білій,<br />
В брилі на призьбі. Перед ним<br />
З собакою онучок грався,<br />
А внучка в юпку одяглась<br />
У Катрину і ніби йшла<br />
До діда в гості. Засміявсь<br />
Старий і внучку привітав,<br />
Неначе справді молодицю:<br />
«А де ж ти діла паляницю?<br />
Чи, може, в лісі хто одняв?<br />
Чи попросту — забула взяти?..<br />
Чи, може, ще й не напекла?<br />
О, сором, сором, лепська мати!»<br />
Аж зирк — і наймичка ввійшла<br />
На двір. Побіг стрічати<br />
З онуками свою Ганну.<br />
«А Марко в дорозі?» —<br />
Ганна діда питалася.<br />
«В дорозі ще й досі».<br />
«А я ледве додибала<br />
До вашої хати,<br />
Не хотілось на чужині<br />
Одній умирати!<br />
Коли б Марка діждатися…<br />
Так щось тяжко стало!»<br />
І внучатам із клуночка<br />
Гостинці виймала:<br />
І хрестики, й дукачики,<br />
Й намиста разочок<br />
Яриночці, і червоний<br />
З фольги образочок,<br />
А Карпові соловейка<br />
Та коників пару,<br />
І четвертий уже перстень<br />
Святої Варвари<br />
Катерині, а дідові<br />
Із воску святого<br />
Три свічечки; а Маркові<br />
І собі нічого<br />
Не принесла: не купила,<br />
Бо грошей не стало,<br />
А заробить не здужала.<br />
«А ось ще осталось<br />
Півбубличка!»<br />
Й по шматочку<br />
Дітям розділила.</p>
<p>VII</p>
<p>Ввійшла в хату. Катерина<br />
Їй ноги умила<br />
Й полудновать посадила.<br />
Не пила й не їла<br />
Стара Ганна.<br />
«Катерино!<br />
Коли в нас неділя?»<br />
«Післязавтра».<br />
«Треба буде<br />
Акафіст найняти<br />
Миколаєві святому<br />
Й на часточку дати;<br />
Бо щось Марко забарився…<br />
Може, де в дорозі<br />
Занедужав, сохрань боже!»<br />
Й покапали сльози<br />
З старих очей замучених.<br />
Ледве-ледве встала<br />
Із-за стола.<br />
«Катерино!<br />
Не та вже я стала:<br />
Зледащіла, не здужаю<br />
І на ноги встати.<br />
Тяжко, Катре, умирати<br />
В чужій теплій хаті!»</p>
<p>Занедужала небога.<br />
Уже й причащали,<br />
Й маслосвятіє служили,—<br />
Ні, не помагало.<br />
Старий Трохим по надвір’ю,<br />
Мов убитий, ходить.<br />
Катерина ж з болящої<br />
І очей не зводить;<br />
Катерина коло неї<br />
І днює й ночує.<br />
А тим часом сичі вночі<br />
Недобре віщують<br />
На коморі. Болящая<br />
Щодень, щогодини,<br />
Ледве чути, питається:<br />
«Доню Катерино!<br />
Чи ще Марко не приїхав?<br />
Ох, якби я знала,<br />
Що діждуся, що побачу,<br />
То ще б підождала!»</p>
<p>VIII</p>
<p>Іде Марко з чумаками.<br />
Ідучи, співає,<br />
Не поспіша до господи —<br />
Воли попасає.<br />
Везе Марко Катерині<br />
Сукна дорогого,<br />
А батькові шитий пояс<br />
Шовку червоного,<br />
А наймичці на очіпок<br />
Парчі золотої<br />
І червону добру хустку<br />
З білою г а б о ю .<br />
А діточкам черевички,<br />
Фіг та винограду,<br />
А всім вкупі — червоного<br />
Вина з Цареграду<br />
Відер з троє у барилі,<br />
І кав’яру з Дону —<br />
Всього везе, та не знає,<br />
Що діється дома!</p>
<p>Іде Марко, не журиться.<br />
Прийшов — слава богу!<br />
І ворота одчиняє,<br />
І молиться богу.<br />
«Чи чуєш ти, Катерино?<br />
Біжи зустрічати!<br />
Уже прийшов! Біжи швидче!<br />
Швидче веди в хату!..<br />
Слава тобі, Христе-боже!<br />
Насилу діждала!»<br />
Отче наш тихо-тихо,<br />
Мов крізь сон, читала.<br />
Старий воли випрягає,<br />
Занози ховає<br />
Мережані, а Катруся<br />
Марка оглядає.<br />
«А де ж Ганна, Катерино?<br />
Я пак і байдуже!<br />
Чи не вмерла?»<br />
«Ні, не вмерла,<br />
А дуже нездужа.<br />
Ходім лишень в малу хату,<br />
Поки випрягає<br />
Воли батько: вона тебе,<br />
Марку, дожидає».<br />
Ввійшов Марко в малу хату<br />
І став у порогу…<br />
Аж злякався. Ганна шепче:<br />
«Слава… слава богу!<br />
Ходи сюди, не лякайся…<br />
Вийди, Катре, з хати:<br />
Я щось маю розпитати,<br />
Дещо розказати».</p>
<p>Вийшла з хати Катерина,<br />
А Марко схилився<br />
До наймички у голови.<br />
«Марку! подивися,<br />
Подивися ти на мене:<br />
Бач, як я змарніла?<br />
Я не Ганна, не наймичка,<br />
Я…» –<br />
Та й оніміла.<br />
Марко плакав, дивувався.<br />
Знов очі одкрила,<br />
Пильно, пильно подивилась —<br />
Сльози покотились.<br />
«Прости мене! Я каралась<br />
Весь вік в чужій хаті…<br />
Прости мене, мій синочку!<br />
Я… я твоя мати».<br />
Та й замовкла…</p>
<p>Зомлів Марко,<br />
Й земля задрижала.<br />
Прокинувся… до матері —<br />
А мати вже спала!</p>
<p><em>13 ноября 1845,</em><br />
<em> в Переяславі</em></p>

<div></div>