<strong>Микола Руденко – Поезія — не жарт…</strong>
<p>Поезія — не жарт…<br />
Вона —<br />
Це теж космічна битва.<br />
Вона і мати, і жона,<br />
Присяга і молитва…</p>
<p>Є тіло, розум і душа —<br />
І все це прагне руху.<br />
Поезія для нас лиша<br />
Живі кристали духу.</p>

<div>




</div>

<p>І кожен отакий кристал —<br />
Не паперовий клаптик:<br />
У кім вогню астральний шал,<br />
Зародження галактик.</p>
<p>Якщо серед нових машин<br />
Поезії не буде, —<br />
До кібера зведеться син,<br />
До автоматів —<br />
Люди.</p>

<div></div>