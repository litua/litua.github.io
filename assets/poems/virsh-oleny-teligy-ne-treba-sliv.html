<strong>Олена Теліга – Не треба слів.</strong>
<p>“Не треба слів. Хай буде тільки діло.<br />
Його роби — спокійний і суворий,<br />
Душі не плутай у горіння тіла,<br />
Сховай свій біль. Стримай раптовий порив”.</p>
<p>Але для мене — у святім союзі<br />
Душа і тіло, щастя з гострим болем.<br />
Мій біль бринить. Зате, коли сміюся,<br />
І сміх мій рветься джерелом на волю.</p>

<div>




</div>

<p>Не лічу слів. Даю без міри ніжність.<br />
А може в цьому й є моя сміливість:<br />
Палити серце — в хуртовині сніжній,<br />
Купати душу — у холодній зливі.</p>
<p>Вітрами й сонцем Бог мій шлях намітив,<br />
Та там, де треба, я тверда й сувора:<br />
О краю мій, моїх ясних привітів<br />
Не діставав від мене жодний ворог.</p>

<div></div>