Костенко Ліна – Пастораль ХХ сторіччя<p>Як їх зносили з поля!<br />
Набрякли від крові рядна.<br />
Троє їх, пастушків. Павло, Сашко і Степан.<br />
Розбирали гранату. І ніяка в житті Аріадна<br />
вже не виведе з горя отих матерів.<br />
А степам<br />
будуть груди пекти ті залишені в полі гранати,<br />
те покиддя війни на грузьких слідах череди.<br />
Отакі вони хлопці, кирпаті сільські аргонавти,<br />
голуб’ята, анциболи, хоч не роди!<br />
Їх рвонуло навідліг. І бризнуло кров’ю в багаття.<br />
І несли їх діди, яким не хотілося жить.<br />
Під горю стояла вагітна, як поле, мати.<br />
І кричала та мати:<br />
— Хоч личко його покажіть!<br />
Личка вже не було. Кісточками, омитими кров’ю,<br />
осміхалася шия з худеньких дитячих ключиць.<br />
Гарні діти були. Козацького доброго крою.<br />
Коли зносили їх, навіть сонце упало ниць.<br />
Вечір був. І цвіли під вікнами мальви.<br />
Попід руки держала отих матерів рідня.<br />
А одна розродилась, і стала ушосте — мати.<br />
А один був живий. Він умер наступного дня.</p>

<div>




</div>

<p>автор: <strong><a href="http://onlyart.org.ua/?page_id=5118">Ліна Костенко </a></strong></p>

<div></div>