<strong>Леся Українка – «В небі місяць зіходить смутний…»</strong>
<p>В небі місяць зіходить смутний,<br />
Поміж хмарами вид свій ховає,</p>
<p>Його промінь червоний, сумний<br />
Поза хмарами світить-палає.</p>
<p>Мов пожежа на небі горить,<br />
Землю ж темнії тіні вкривають,</p>
<p>Ледве промінь прорветься на мить,<br />
Знову хмари, мов дим, застилають.</p>

<div>




</div>

<p>Крізь темноту самотно зорить<br />
Одинокая зірка ясная,</p>
<p>Її промінь так гордо горить,<br />
Не страшна їй темнота нічная!</p>
<p>Гордий промінь в тієї зорі,<br />
Та в нім туга палає огниста,</p>
<p>І сіяє та зірка вгорі,<br />
Мов велика сльоза промениста.</p>
<p>Чи над людьми та зірка сумна<br />
Променистими слізьми ридає?</p>
<p>Чи того, що самотна вона<br />
По безмірнім просторі блукає?..</p>

<div></div>