<strong>Павло Мовчан – “Сніг кучерявивсь, скручувавсь в спіралі…” </strong>
<p>Сніг кучерявивсь, скручувавсь в спіралі,<br />
наждачив слух до шерехту в дуплі;<br />
і дерева, загострені, мов палі,<br />
повитикались виклично з землі…<br />
Яка безглуздість, мов труди Сізіфа,<br />
громадить хмари та молоть сніги,<br />
щоб захлинутись кучерявим сміхом<br />
та зчистить сніг з ледачої ноги…<br />
Струмливий зір просинює порошу,<br />
немовби прагне янгола знайти<br />
за деревами, але світ спустошивсь<br />
до відчаю в очах, до гіркоти…<br />
Шляхи розтоплені знов виявлять можливе,<br />
диктатор-ворон прокричить; по-рр-ра…<br />
Наситить очі аравійська злива,<br />
що вже струмує нафтою з крила…<br />
…Це кінець світу… Бо смола двоока<br />
на тебе дивиться розпачливо крізь сніг;<br />
конає пташка в смоляних потоках —<br />
ти ж ні сніжинки їй подать не зміг.<br />
Щоб відбілити спрагу аж до лету,<br />
і розокремить пір’я на крилі…<br />
Лягає сніг на очі, мов газета,<br />
і тоне шрифт державний у смолі…</p>

<div>




</div>

<p>***</p>

<div></div>