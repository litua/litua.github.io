<strong>Микола Луків – Балада про покликання</strong>
<p>Капітанові сорок років,<br />
Розумієте — сорок років.<br />
Це немало вже — сорок років,<br />
Та яких іще сорок літ!<br />
Океани його гойдали,<br />
Білі чайки над ним кричали,<br />
Його знали порти й причали<br />
Всіх морів і усіх країн.<br />
І він тихо ступає трапом,<br />
Наквапливо ступає трапом.<br />
З-під кашкета із жовтим крабом<br />
Перший сніг, ранній сніг сивин.<br />
Капітана вітають друзі,<br />
Як ведеться, вітають друзі,<br />
В ресторані, в приморській смузі<br />
П’є він з ними кубинський ром.<br />
А за вікнами — даль простора,<br />
Синій вечір і Кримські гори,<br />
Й сонце в хмару сіда над морем,<br />
Провістивши на завтра шторм.</p>
<p>Капітану шторми обридли, —<br />
А кому вони не обридли?<br />
Капітану шторми обридли,<br />
Капітан поважає штиль.<br />
І, схиливши чоло в долоні,<br />
Похиливши чоло в долоні,<br />
Він вдихає вітри солоні<br />
І вслухається в плескіт хвиль.<br />
…Так, сьогодні у нього свято,<br />
Ну, звичайно, сьогодні свято,<br />
І він радий, що в нього свято<br />
Тут, на березі, на землі.<br />
Капітан пригощає друзів,<br />
Щедро так пригощає друзів,<br />
Проголошує тост<br />
За друзів<br />
І за всі, що в морях<br />
Кораблі.<br />
А коли маяки засвітять,<br />
Коли в ніч маяки засвітять,<br />
Капітан скине чорний кітель<br />
На квартирі, де рік не був,<br />
І дістане з шухляди фото,<br />
Обережно дістане фото,<br />
Покладе перед себе фото,<br />
Ще й погладить цупкий папір.<br />
Ех, літа!<br />
Русокоса жінка,<br />
Молода і вродлива жінка,<br />
Недосяжно далека жінка<br />
Усміхається перед ним.</p>

<div>




</div>

<p>Біля неї в матросці хлопчик,<br />
Миловидний чорнявий хлопчик,<br />
Біля неї в матросці хлопчик,<br />
Капітан тихо шепче:<br />
“Син”.<br />
Він привіз йому подарунки,<br />
Ось — привіз йому подарунки,<br />
Він привіз йому подарунки —<br />
Сувеніри зі ста країн.<br />
Їм, напевно, зрадів би хлопчик,<br />
Неодмінно зрадів би хлопчик,<br />
Ну, звичайно, зрадів би хлопчик, —<br />
Тільки де тепер його син?</p>
<p>Капітан обертає фото,<br />
Ніжно так обертає фото,<br />
Капітан обертає фото,<br />
На звороті чита рядки:<br />
“Як не вернешся з моря —<br />
Ждатиму,<br />
Як не вернешся з неба —<br />
Ждатиму,<br />
Як не прийдеш з дороги —<br />
Ждатиму…” —<br />
Не діждалась,<br />
Пішла-таки.<br />
І хоч міг він її спинити,<br />
Розумієте, міг спинити,<br />
Жінці треба когось любити,<br />
Море кинь — і вона твоя.<br />
Та коли залишає жінка —<br />
Це болить,<br />
Залишає жінка.<br />
А коли залишаєш море,<br />
То на дідька такий моряк!</p>
<p>А йому ж уже сорок років,<br />
Розумієте, сорок років.<br />
Він встає, мовчазний, високий,<br />
Довго дивиться на маяк.<br />
Десь за вікнами б’ються хвилі,<br />
Мають крилами чайки білі,<br />
І дарма, що уже він сивий,<br />
А без моря йому — ніяк.</p>

<div></div>