<strong>Микола Хвильовий – Голод</strong>
<p>Обгризли дерева за повіткою коні,<br />
Гаряче дмуха вітер в степ,<br />
Кублиться по шляхах і по оселях стогін —<br />
Жах росте.</p>
<p>А сонце нагартовані язики гостре,<br />
А сонце в рослину смертельні ножі,<br />
Гинуть у тузі тремтячі роси,<br />
Розпука біжить.</p>

<div>




</div>

<p>Мандрують на бездоріжжі халабуди,<br />
За ними стежить журний рип,<br />
А на горизонті в фіолетах закутий<br />
Конає спечений грім.</p>
<p>Збентежено дивиться неосяжна блакить,<br />
І одцвітають блідоволосі дні.<br />
За повіткою голодні собаки<br />
Доїдають торішній гній.</p>

<div></div>