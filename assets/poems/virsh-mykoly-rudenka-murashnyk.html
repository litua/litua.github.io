<strong>Микола Руденко – Мурашник</strong>
<p>Мене він кликав таїною світу —<br />
Мурашник в лоні лісових висот,<br />
Як небо кличе на чужу орбіту,<br />
В казкове коло неземних істот.</p>
<p>В похід рушали полчища незлічні,<br />
Несли на спинах іскорки роси,<br />
Неначе справді воїни космічні,<br />
Що прилетіли з Марса в ці ліси.</p>
<p>Руді зненацька атакують чорних,<br />
Ворожі трупи віддадуть струмкам.<br />
І велич цих походів неповторних<br />
Історик їхній передасть вікам.</p>
<p>Відзначить він, що добрий був ужинок:<br />
У надрах пнів і в затінку грибів<br />
Руді забрали тисячі личинок,<br />
Щоб виростить із них своїх рабів.</p>

<div>




</div>

<p>Удій медовий весь як є, без втрати,<br />
Від них крилата власниця прийма.<br />
Бо тут крилаті лиш аристократи —<br />
Рабам на крила жодних прав нема.</p>
<p>Їх рабовласники чотирикрилі<br />
Навчать вмирати в безумі атак.<br />
Та прийде час: в кривавому горнилі<br />
З рабів отих народиться Спартак.</p>
<p>І вчинить бунт у яблуневім листі,<br />
Поділить між рабами сіру тлю.<br />
Та вже вечірні сутінки імлисті<br />
Готують шлях новому королю.</p>
<p>Він вийде із безкрилих…<br />
Богорівні<br />
В громади викраде собі права,<br />
Щоб освятить в’язниці та катівні.<br />
В серцях загасне іскорка жива.</p>
<p>Бунтар для них тепер не однокашник.<br />
Не треба їм ані свобод, ні прав…<br />
І сам я запалю отой мурашник,—<br />
Хай кажуть там, що Бог їх покарав.</p>
<p><em>1966</em></p>

<div></div>