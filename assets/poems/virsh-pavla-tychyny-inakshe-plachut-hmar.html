<strong>Павло Тичина – Інакше плачуть хмари і стогне буйний вітер…</strong>
<p>Інакше плачуть хмари і стогне буйний вітер:<br />
В їх горі щира кротість і саможертви зміст.<br />
Чи нам же розгадати природи риси літер? —<br />
Людина і в стражданні страждаючий артист.</p>
<p>Інакше гнуться лози і журяться тумани.<br />
Мовчать одвіку гори зовсім не так, як ми.<br />
В нас болі — на престолі! — б’ють в рани,</p>
<p>як в тимпани,</p>

<div>




</div>

<p>А їхні світлі жалі — скрижалі долам тьми.</p>
<p>Ридма ридають хвилі, а морю пишуть ріки,<br />
Що води їх сміються від сонця і вітрів…<br />
Як тихо лебедіють до місяця осики —<br />
Щоби й не потривожить поснулих бур’янів!</p>
<p>О скільки у природи немудро-мудрих літер!<br />
О скільки у природи невміння прочита…<br />
Інакше плачуть хмари, інакше стогне вітер:<br />
Їх океани — рани, — мов крапельки, мовчать.</p>
<p><em>(1915)</em></p>

<div></div>