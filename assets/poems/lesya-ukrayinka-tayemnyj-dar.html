<strong>Леся Українка – Таємний дар</strong>
<p>Плакати довго Єгипет не вміє. Умив свої пальми,<br />
Руно зелене та буйне ланів понаднільських скропив<br />
І підновив позолоту блискучу в розлогій пустині,<br />
Та й усміхається знову, – таємнії радощі Сфінкса!<br />
Бачу: єгиптянок очі сміються з-під чорних серпанків,<br />
Жінку Іслам пригнобив, але очі зосталися вільні!..<br />
Співом свій крам вихваляють жінки й чоловіки,<br />
Гордо важенную ношу несучи на головах гарних,<br />
Так, мов на їх спочивають подвійні Єгипту вінці.<br />
Весь у червонім іде водонос, – мов жартуючи, дзвонять<br />
Ясним начинням і швидко жадібному люду<br />
Воду холодну, солодку з важкої баклажки вділяє,<br />
Жартом її приправляе, з успіхом плату бере.<br />
Вбогі феллахові діти пустують безжурно на сонці; –<br />
Жваві маленькі головки! Цікаві очиці зорять…<br />
Мов для забави дитячої просить «бакшиш» у мандрівця.<br />
Дав чи не дав, – засміяться, неначебто їм і дарма.<br />
От, аби був очерету солодкого дрібний уламок; –<br />
Смокчуть і раді-веселі, мов панство-багатство посіли.<br />
«Звідки ся радість?» – гадаю… І мариться щось мені в думці,<br />
Так, наче голос таємний забутую править легенду:<br />
«В давню давнину, як Ніл народився в пустині,<br />
Мати його положила в розкішну зелену колиску,<br />
Батько з високого неба промінням утішним дивився,<br />
Як його син виростав не по днях – по годинах,<br />
В силу вбирався і ніс тую силу до моря…<br />
Отже, при тім народженні зібрались премудрі Гатори,<br />
Сім їх було і несли вони всі для дитини дари.<br />
Перша сказала: «Даю тобі ситую землю в обладу».<br />
Зважила друга: «Три жнива нехай тобі буде на рік».<br />
Третя промовила: «Pa буде вічно ласкавий до тебе».<br />
Руку четверта простерла: «Ось пальмовий щит проти Сета».<br />
П’ята мовчазно папірус, і лотос, і камінь поклала.<br />
Шоста шепнула: «Ніхто не вгадає твоїх таємниць».<br />
Сьома всміхнулась крізь сльози і мовила щиро:<br />
«З заздрощів, вічну неволю судили боги твоїм дітям,<br />
Я ж у незламную радість озброю народную душу, –<br />
Гніт фараонів, кормига чужинців її не здолає».<br />
Так на початку віків обіцяли премудрі Гатори…<br />
Вірю: до скону віків не порушиться слово богинь!<br />
Єгипет, Гелуан. 23 – 30 марця 1910 p.</p>

<div></div>