<strong>Антонич Богдан-Ігор –  Праліто</strong>
<h4><strong>1</strong></h4>
<p>Впливаємо в соснове море,<br />
в сосновий шум, сосновий спів.<br />
Над нами небо неозоре,<br />
над нами дах струнких верхів,<br />
над нами віддихом глибоким<br />
парують оліясті пні.</p>
<p>І чуєш, як під твоїм кроком<br />
зростають зела запашні.</p>
<p>Тут не бажаєм більш нічого –<br />
обкутатися мохом сну,<br />
в прапервісний природи морок,<br />
в прадавню впасти глибину.</p>
<p>Хай в нашім тілі, наче в соснах,<br />
густа живиця закипить.<br />
Хай в наші жили зелень млосна<br />
і полум’я спливе й блакить.</p>

<div>




</div>

<h4><strong>2</strong></h4>
<p>Вростем у землю, наче сосни<br />
(лопоче лісу коругов).<br />
Наллється в наші жили млосний<br />
рослинний сік — зелена кров.<br />
корінням вгрузнуть ноги в глину,<br />
долоні листям обростуть.<br />
А бджоли до очей прилинуть<br />
і мед, мов з квітів, питимуть.</p>
<p>Уже не кров — важка олія<br />
в затвердлих ядрах набряка.<br />
немов малина, спіє мрія,<br />
солодка, пристрасна й п’янка.</p>
<p>Кущем черленим край дороги<br />
ростеш у шумі тишини.<br />
Лиш олень —<br />
самець струнконогий<br />
полохливої шука сарни.</p>

<div></div>