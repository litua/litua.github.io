<strong>Максим Рильський – Новий хліб</strong>
<p>Пахучий пил невпинно осіда,<br />
Фарбує все у матові півтони,<br />
І голоси людські — як відгомони<br />
Того, про що розказує вода.</p>
<p>Черги спокійно кожен дожида,<br />
Я сам у маренні якомусь тоне, —<br />
І тільки жарт приперчено-солоний<br />
Місток до дійсності перекида.</p>

<div>




</div>

<p>Діждались нового! Жита, сказати,<br />
Як у людей… Подумати: коли б<br />
Іще на горе довелось чекати!</p>
<p>Ну, та минуло. А тепер од хати<br />
До хати розлива всесильний хліб<br />
Міцні та живодайні аромати.</p>
<p><em>1929</em></p>

<div></div>