<strong>Бажан Микола – На луг лягло благословіння снігу…</strong>
<p>На луг лягло благословіння снігу —<br />
Хитливий переплив і перелив сніжин, —<br />
І я мовчу, немов читаю книгу<br />
Великих, тихих, лагідних таїн.<br />
В п’янливому, сповільненому смерку<br />
Кружіння серця. О солодка млость!<br />
Пурпурні снігурі, як змахи фейєрверку,<br />
Пронизують сріблисту високость.<br />
Я йду, й мовчу, і тепло марю снами,<br />
Я на долонях тиші розтаю, —<br />
Кристалик, зведений блаженними руками<br />
На свій приділ і на журбу свою.<br />
Запаморочений, дрімотний, заблукаю,<br />
І ввійду в сон, і вже не вийду з сну,<br />
І мовчазливо добреду до краю<br />
Крізь білу, добру, вічну тишину.</p>

<div>




</div>

<p><em>1976</em></p>

<div></div>