<strong>Кацай Олексій – Магнітні джунглі</strong>
<p>Зо шлаку тут сонця<br />
і місяці<br />
не круглі<br />
а в металевій млі<br />
дзвенять магнітні джунглі</p>
<p>Тут кожен промінь мов сталева нить<br />
бринить в іділії геометричній<br />
крізь котру ртутна річка<br />
цебенить<br />
бездушно наче той процес хімічний</p>
<p>І ніч немов лискучий антрацит<br />
і механічно до пульсару серця<br />
насильство йде<br />
із довбнею в руці<br />
а умовляння<br />
з лазером крадеться</p>
<p>Навкруг немає теплих душ людських<br />
лиш з мочарів іржавої нірвани<br />
вздовж невидимих<br />
ліній силових<br />
безживні аж ламкі дроти-ліани<br />
довкіл скафандру<br />
павутиння тчуть<br />
затягують в копалини могили<br />
дзеркальні квіти де в пітьмі ростуть<br />
де в дзеркалах живе нечиста сила</p>

<div>




</div>

<p>Це гра на смерть<br />
а не лукавий блеф<br />
я в тому зовсім не вбачаю зиску<br />
що мене тягне до жаских дерев<br />
і чавить об чавунні стовбуриська</p>
<p>В скафандру небезпеці<br />
плюскотить<br />
свинцевих почуттів непримиренність<br />
цю шкаралущу<br />
людоньки трощить<br />
аби свою відчути незнищенність</p>
<p>І трощив я<br />
від часу<br />
надтвердий<br />
думок і захисних костюмів панцир<br />
а джунглів монстр<br />
електрохвильовий<br />
спостерігав як у скаженім танці<br />
магнітів полюси<br />
йшли шкереберть<br />
як я слабезний голий та упертий<br />
вже воскресав відчувши серцем смерть<br />
і гинув як упевнений в безсмерті</p>
<p>Босоніж як до волі йшов світів<br />
трав лезами поранившись без ліку<br />
і як назустріч хтось мені летів<br />
у вуха втиснувши залізні пальці крику</p>
<p>— Зруйнуйте ці сонця<br />
і місяці<br />
не круглі<br />
де в металевій млі<br />
дзвенять магнітні джунглі</p>

<div></div>