<strong>Іван Багряний – Телефон</strong>
<p>Телефон мій уночі<br />
Застрибав, дзеленьчучи.</p>
<p>Я схопився з ліжка скоро:<br />
“Хто говорить?<br />
Хто говорить?!<br />
Хто шумить, не ждучи дня?!”</p>
<p>“С л о н е н я!”</p>
<p>“А-а, це ти, моє маля!<br />
Звідкіля ж ти,<br />
Звідкіля?”</p>
<p>“Ви простіть, як завиню, —<br />
Я із Африки дзвоню.<br />
Хочу я трубу для Тата,<br />
Чи не можна там дістати?<br />
Тато мій (ой, що робить?!),<br />
Він у власний ніс трубить,<br />
І від того бідний ніс<br />
Довжелезний став, як хвіст.<br />
Ну, а хвостик всох і стух,<br />
Обганяти нічим мух”.</p>
<p>“Бідний тато  Ю м б о — Б у!<br />
Добре,<br />
Я пришлю трубу”.</p>
<p>2<br />
Тільки я приліг спочить, —<br />
Знову я-а-к задзеленчить!!.</p>
<p>Я за рурку: “Хто там, ох?!”</p>
<p>“Н о с о р о г!”</p>
<p>“Що Вам треба?”<br />
“Пан Загреба?”<br />
“Я! Але чого Вам треба?”</p>
<p>І захлипав носорог:<br />
“Ох, ох, ох!<br />
Носа я не уберіг,<br />
І на ньому виріс ріг!</p>
<p>Я прошу Вас, поможіть<br />
І рецепта напишіть, —<br />
Напишітьяк слід, поволі,<br />
Пропишіть в нім щастя-долі…<br />
Ну тієї щастя-долі,<br />
Випікати чим мозолі.</p>
<p>Ох-ох-ох!”</p>
<p>“Ти! Смішнющий носорог!</p>
<p>Ріг такий носити треба!<br />
Рити ґрунт, ламати ліс, —<br />
Ось для цьог такий ніс.<br />
Ти вправляйся!..<br />
Т в і й  З а г р е б а”.</p>
<p>3<br />
Подзвонив ногатий  С т р у с ь:</p>
<p>“Ой боюсь!<br />
Ой боюсь!<br />
Вчую й мишки голосок —<br />
Тичу голову в пісок.<br />
Посилаю вам таляри —<br />
Три пір’їнки, як доляри, —<br />
Вишліть темні  о к у л я р и!<br />
Щоб не бачив я біди<br />
Та й гуляв сюди й туди.<br />
Не забудьте. Бо журюсь.<br />
Ваш<br />
С т р у с ь”.</p>
<p>4<br />
Задзеленькали  Ж и р а ф и:</p>
<p>“Охи-ахи! Охи-ахи!<br />
Шліть нам швидше парасолі,<br />
Бо ми тута ходим голі!<br />
Дощ страшний такий іде —<br />
Не сховати нам ніде<br />
Бідну голову свою,<br />
Ні в діброві, ні в гаю.</p>
<p>Нам цих довгих ший не треба, —<br />
Досягають аж до неба!</p>
<p>Охи-ахи! Охи-ахи…”</p>
<p>“Бідолашні ви жирафи!<br />
Я в крамницю вже біжу,<br />
Все замовлю, все скажу,<br />
Ще й пришлю пірамідону!..”</p>
<p>І гукнули вітрогони:<br />
“Хай живуть всі телефони!”</p>
<p>5<br />
Задзвонили  Ж у р а в л і:</p>
<p>“Ми з далекої землі!<br />
Ой курлі-курлю-курлі!</p>
<p>Вишліть нам швиденько крила,<br />
Що наука вже одкрила,<br />
Н о в і  к р и л а, отакі,<br />
Як вже мають літаки.</p>
<p>В Україну ми летіли,<br />
Свої крила потомили<br />
І тепер не маєм сили<br />
Повернутись взагалі<br />
Вже до рідної землі.</p>
<p>Ой курлі-курлю-курлі!..”<br />
“Бідні, бідні журавлі!</p>
<p>Поспішаю вже, біжу,<br />
Радо вам допоможу —<br />
Вислать крила накажу,</p>
<p>Щоби ви із того крину<br />
Повертали в Україну,<br />
Облітали цілий світ.</p>
<p>Всім привіт!<br />
Всім привіт!”</p>
<p>6<br />
Задзвонила  К е н ґ у р у:<br />
“Ой умру,<br />
Ой умру!<br />
В торбі дірка ізробилась<br />
І дитинка загубилась —<br />
Манюпунька кенґуру!<br />
Ой умру!<br />
Ой умру…<br />
Хочу я у вас спитати,<br />
Чим колиску полатати?<br />
Чим зашити цю діру?<br />
Ой умру,<br />
Ой умру!”</p>
<p>“Бідна, бідна кенґуру!<br />
Я пришлю тобі моток<br />
Всіх ниток,<br />
Я пришлю тобі й голок<br />
Коробок, —<br />
І біжи ти аж в Китай —<br />
Там колиску полатай,<br />
Про дитинку розпитай…”</p>
<p>“Ой спасибі Вам за слово!<br />
Я тепер не умру!”</p>
<p>“Будь здорова,<br />
Будь здорова,<br />
Будь щаслива, кенґуру!”</p>
<p>7<br />
Задзвонили  К р о к о д и л и,<br />
Закричали скільки сили:</p>
<p>“Ой, у нас зробилась драма! —<br />
Наша мама, наша мама —<br />
З’їла ґі-ґіпопотама, —<br />
Їй прийшла така охота —<br />
Проковтнула бегемота!<br />
Може вмерти щохвилини!<br />
Шліть рицини!<br />
Шліть рицини!!!”</p>
<p>Закричав я в телефон:<br />
“Скільки вам?!”</p>
<p>“Ваґон!<br />
Ваґон!!”</p>
<p>От морока! От турбота!<br />
І прийшла же їй охота<br />
Проковтнути бегемота!</p>
<p>Що робить з ції причини?<br />
Де знайти ваґон рицини?</p>
<p>8<br />
Задзеленькало  З а й ч а:</p>
<p>“Ми гуляємо в квача!..”</p>
<p>“Добре, добре, постривай!<br />
Що ти хочеш, повідай?<br />
Чого хоче мій стрибайчик?<br />
Чого хоче побігайчик?!”</p>
<p>“Хочу я три кіла мила —<br />
Мама ніжку забруднила.</p>
<p>Та ще хочу я розлогу<br />
Гуляйногу!<br />
Гуляйногу!!.</p>
<p>Та ще хочу я хініни<br />
І смачної аспірини,</p>
<p>Ще й цукерок проти хрипу,<br />
Бо ми всі схопили грипу.</p>
<p>Шліть негайно! Поспішіть!<br />
Що?! Адреса?! Запишіть:</p>
<p>Спершу гори. Потім море.<br />
Потім —<br />
с т е п!</p>
<p>Вулиця “Першого Мая”,<br />
Перевалка немає,<br />
Але є місце, де б сів літак.<br />
Шліть так”.</p>
<p>9<br />
Запихтіло, зашуміло,<br />
Знову щось заговорило,<br />
Захрипіло страшно там.</p>
<p>“Хто такий?!”</p>
<p>“Ґ і п о п о т а м!”</p>
<p>Що за диво?! Це з дрімот.<br />
“Хто такий?”</p>
<p>“Ну, б е г е м о т!”</p>
<p>“Я не знаю… Хто це там?!”</p>
<p>“Ну, та я ж, Ґ і п о п о т а м!”</p>
<p>“А-а, нарешті знаю, х т о  ти!<br />
Знаю, хто це бегемоти, —<br />
Це такі Ґіпопотами<br />
Із смішними копитами!<br />
Я вже знаю, хто це там:</p>
<p>Бегемот-Ґіпопотам,<br />
Ґіпомот-бегеготам,<br />
Моготот-гегеботам, —<br />
Он хто там!<br />
Он хто там!</p>
<p>Ти конище-водянище,<br />
Он ти хто. Такий, як слон.<br />
Чого дмеш у телефон?!”</p>
<p>“Ой пришліть мені таблету, —<br />
Я об’ївся очерету,<br />
І надувся, як балон,<br />
І гукаю в телефон:</p>
<p>Ой, рятуйте, хто є там!<br />
Вірний ваш,<br />
Ґ і п о п о т а м”.</p>
<p>“Добре, добре, я куплю<br />
І таблеток Вам пришлю.<br />
Скільки Вам?<br />
Скільки Вам,<br />
Милий наш Ґіпопотам?”</p>
<p>“Та одну, одну пришліть,<br />
Лиш завбільшки з мій живіт!”</p>
<p>Телефон дзвенить-гримить,<br />
Нема спокою й на мить.</p>

<div>




</div>

<p>Ой ви, звірі чорні й сірі,<br />
Не шуміть в моїй квартирі,<br />
Не турбуйте хоч ві сні,<br />
Дайте виспатись мені!</p>
<p>10<br />
Рано-вранці новобранці<br />
Розігнали мені сон:<br />
В о в ч е н я т а – с і р о м а н ц і,<br />
Мов якісь американці,<br />
Задзвонили в телефон:</p>
<p>“Дзень-дзелень!<br />
Добрий день!<br />
Вишліть ноти для пісень!<br />
Хочем знати, як співати,<br />
Бо захрипли наші тато<br />
І не можуть научати.</p>
<p>А ми хлопці голосисті,<br />
Тенористі і басисті, —<br />
Як ми ноти занотуєм,<br />
Як заграєм! Як почуєм, —<br />
От тоді замаршеруєм:<br />
Раз-два!<br />
Раз-два!<br />
Сюди хвіст,<br />
Туди голова!</p>
<p>Тепер свист, —<br />
Вгору хвіст!<br />
Тепер два, —<br />
Вгору голова!<br />
Заспіваєм разом в тон.<br />
Але шліть і камертон!<br />
Запишіть наш телефон:</p>
<p>Скраю в лісі на дубочку.<br />
На гачочку, на кілочку.<br />
Номер — нолик на листочку<br />
Над дупельцем совенят.<br />
Викликати<br />
В о в ч е н я т”.</p>
<p>11<br />
Довгохвоста, смугоребра<br />
Подзвонила пані  З е б р а,<br />
Закричала:<br />
“Ігі-гі!<br />
Ігі-гі! Ігі-гі!<br />
Мої друзі дорогі!</p>
<p>Хай трепеще лев-дракон! —<br />
Я вже маю телефон!”</p>
<p>І дзвонила, дзеленьчала,<br />
І гукала, і кричала:</p>
<p>“Гей-галло!<br />
Гей-галло!</p>
<p>Тута зебра-королева!<br />
Заберіть в звіринець лева!</p>
<p>Що? Немає клітки в мірку?<br />
Заберіть тоді до цирку!</p>
<p>Місця й там нема йому?<br />
Заберіть тоді в тюрму-у-у!!”</p>
<p>“Ви жорстокі, Смугоребро!<br />
Заспокойтесь, пані Зебро!”</p>
<p>12<br />
Задзеленькала  Ґ о р и л а.<br />
Щось кричала, говорила,<br />
Бурмотіла, торохтіла,<br />
Щось плела, —<br />
смішна така!<br />
Я ж не втну без словника.<br />
І гукнув я скільки сили:<br />
“Що хотіла ти, ґорило?<br />
Ти кричиш, немов згоріла!<br />
Ти гукаєш, аж упріла!</p>
<p>Постривай, смішна така!<br />
Я не втну без словника”.</p>
<p>Враз ґорила посмутніла,<br />
Зажурилась, заніміла, —<br />
Бо й вона — смішна така —<br />
Теж не втне без словника.</p>
<p>Так от ми й поговорили.<br />
Не збагнув би я ґорили,<br />
Та  п а п у г и  надлетіли</p>
<p>І одна із них ураз<br />
Переклала все якраз.</p>
<p>Я гукнув до неї: “Гей!”<br />
А вона мені: “О ’ к е й!</p>
<p>Вишліть нам скоріше мила,<br />
Щоб ця добра, щоб ця мила,<br />
Наша славная ґорила<br />
Собі вуса поголила!..</p>
<p>Все!.. Чекаєм телефону!!.<br />
Шліть іще й одеколону!”</p>
<p>13<br />
Подзвонила  Ш и м п а н з е,<br />
Щось таке чудне верзе:</p>
<p>“Ой, позичте мені марку!<br />
Я втекла із зоопарку,<br />
Літака тепер найму<br />
Та й до Африки майну…”</p>
<p>І сміялась: “Все гаразд!”<br />
Та й захлипала ураз:</p>
<p>“Ой, не буде, мабуть, діла,<br />
Я ж  л ю с т е р к о  загубила!<br />
Те люстерко блисковите,<br />
Що дарили мені діти,<br />
Щоб дивилась цілі дні,<br />
Чи хороша я, чи ні.</p>
<p>Як же в Африку теперка?!</p>
<p>Як поїду без люстерка?!<br />
Як дізнатися мені,<br />
Чи хороша я, чи ні?!<br />
Не везе ж! Ой не везе!..”</p>
<p>“Бідна, бідна Шимпанзе,<br />
Чи давати тобі марку?”</p>
<p>“Ні. Вернусь до зоопарку!<br />
Мене дітки там шанують —<br />
Ще люстерко подарують”.</p>
<p>14<br />
Задзеленькали  Л е л е к и.</p>
<p>“Звідкіля ви?”</p>
<p>“Ми здалека!”</p>
<p>“Що ж там сталось?<br />
Що там сталось?”</p>
<p>“Ой, всі жаби збунтувались!<br />
Збунтувалась вся голота<br />
Серед нашого болота,<br />
А найпаче ті малята —<br />
Ті крикливі жабенята, —<br />
У гармати загриміли —<br />
Не хотять, щоб ми їх їли,<br />
Заспокояться?<br />
Навряд!<br />
Шліть міліції наряд!!”</p>
<p>“Ой, навряд,<br />
Ой, навряд,<br />
Щоб міліції наряд<br />
Втихомирив жабенят!<br />
Ліпше ви тікайте з лук,<br />
Не робіть маленьким мук.<br />
Ліпше їжте ви гадюк”.</p>
<p>15<br />
Задзвонило! —<br />
Рурку знята.<br />
В ній гукають  М а в п е н я т а,<br />
Торохтять, немов горішки:</p>
<p>“Вишліть, пане, шмінки трішки!<br />
І люстерко!<br />
І коралі!..<br />
Ми беремо участь в балі.</p>
<p>Як ми губи нафарбуєм!<br />
Щічки й носик напудруєм!<br />
Чорні брівки підмалюєм!<br />
Візьмем хвостик за кінець<br />
Та й підемо у танець, —</p>
<p>Я-а-к ушкваримо!<br />
Їй-бо<br />
Танцюватимем  м а м б о.</p>
<p>“Ой ви, мавпочки-горішки!<br />
Я ж послав вам шмінки трішки,<br />
Де ж ви діли, Бога ради?”</p>
<p>“З’їли замість шоколади!”</p>
<p>16<br />
Знову дзвонить, дзвонить, дзвонить…<br />
Хтось страшний, хай Бог боронить!<br />
“Хто це, хто це телефонить?!”<br />
В рурці (матінко моя!)<br />
Хтось тихенько каже:<br />
“Я…”</p>
<p>Хто це “я” сказав так нишком?!<br />
“Я… М и ш к а…”</p>
<p>“А-а, це мишка-тиритишка!<br />
Що хотіла ти, малишко?<br />
Налякала мене як!<br />
Не проходить переляк”.</p>
<p>“Хочу я (простіть за труд)<br />
На кота подати в суд<br />
І благаю Вас, як тата,<br />
Шліть адресу адвоката!<br />
Визволяйте! Поспішіть!<br />
Не дає котяра жить.</p>
<p>Чим я щастя отруїла?<br />
Я книжки не всі ж поїла!”</p>
<p>“Добре, мишко-тиритишко,<br />
Ось адрес аж ціла книжка, —<br />
Вже котові буде кришка!<br />
Але я що заслужу?”</p>
<p>“Я спасибі Вам скажу.<br />
І не буду в шахву лізти.<br />
І книжок не буду гризти!”</p>
<p>17<br />
Дзень-дзелень-дзелень-дзелень!<br />
“Тут  О л е н ь!<br />
Добрий день!”</p>
<p>“А-а, це милий пан Олень?<br />
Добрий день!<br />
Киньте рурку там лизати!<br />
Що Ви хочете сказати?”</p>
<p>“Я вже рурку не лижу…<br />
Я скажу… я скажу…<br />
Я не знаю, що сказати!”</p>
<p>“Тоді можете лизати.<br />
Знаю й так всі Ваші болі —<br />
Ви хотіли б діжки соли,<br />
Бо ж лизун відомий ви?<br />
Добре, вишлю діжок з дві”.</p>
<p>“Ой, спасибі, пане-брате!<br />
Я оце й хотів сказати!<br />
Не забуду Вас до скону! —<br />
Слава, слава телефону!”</p>
<p>Телефон дзвенить-гримить,<br />
Нема спокою й на мить.</p>
<p>Ой ви, звірі чорні й сірі,<br />
Не шуміть в моїй квартирі,<br />
Не турбуйте хоч ві сні,<br />
Дайте виспатись мені!</p>
<p>Листопад 1956 р., Ст. Блазієн</p>

<div></div>