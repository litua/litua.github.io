<strong>Антонич Богдан-Ігор – Коло змін</strong>
<p>Жаркий, духотний день, зомлівши,<br />
мов стовп, упав на груди ночі.<br />
Що ти згубив, не знайдеш більше,<br />
і час надію розхлюпоче.</p>

<div>




</div>

<p>Ще піна світла з дзбана сонця<br />
парує пилом з теплих мурів.<br />
Не жди від долі оборонця,<br />
від пазурів в овечій шкурі!</p>
<p>З-за золотого шумовиння<br />
ніч блакитніє чиста й вічна.</p>
<p>Знов знайдеш суть у колі зміннім,<br />
щоб в зміст незмінний вірить міцно.</p>

<div></div>