Андрій Любка – Накриття<p>Ранок принишк і закоцюрблено тулився<br />
до мого погляду, наче вуж.<br />
Кричала скажено вигнута вулиця<br />
про давній спомин, якого не руш.</p>
<p>Хрипіли дерева про сутність вітру,<br />
Скрипіли вікна про сонний протяг.<br />
Чекав п’яниця якийсь півлітру,<br />
неначе з’яву Господню в плоті.</p>
<p>Іржали двері, неначе коні,<br />
Стогнали дзвони, немов в полоні.<br />
Шум залітав у стійла бездонні,<br />
у мого розуму буйні затони.</p>

<div>




</div>

<p>Шкварчало сонце, немов в олії,<br />
Шипіли хмари, від бігу пінні.<br />
Горіли очі і в них горіли<br />
Осінніх багать приглушені тління.</p>
<p>Скроні стукали, як барабани,<br />
борсалась думки темна комора.<br />
Затихлу свідомість безглуздий ранок<br />
хоч не хоч, накриє, як ковдра.</p>
<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>