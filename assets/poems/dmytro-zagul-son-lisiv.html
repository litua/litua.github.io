<strong>Дмитро Загул – Сон лісів</strong>
<p>Мохнаті зітхання дерев –<br />
Шелест, шурхіт, шум…<br />
А десь недалеко машини рев,<br />
Що розриває цей сум.</p>
<p>У вершках кучерявого листя<br />
Губиться посвист, гнів –<br />
Веселий гудок машиніста…<br />
Вдарив по нервах і занімів.</p>
<p>А до вокзалу – вісім верст<br />
По тонкій колії коліс…<br />
Там деколи брязкіт, і гамір, і вереск,<br />
А далі – по-давньому – ліс.</p>
<p>Тисячоліття поважний тон.<br />
Це вітер – античний поет –<br />
Грає на струнах струнких сос?он<br />
І грубих дубів – на стежці в степ.</p>

<div>




</div>

<p>Чорні дупла ротів<br />
Позіхають – порожні, нудні…<br />
Сядеш на трухлому пні,<br />
Забудеш, чого ти хотів.</p>
<p>А навколо – діди без надій,<br />
Інваліди понурі,<br />
Що забули, чи й були колись молоді,<br />
Чи тільки їм снилися бурі.</p>
<p>А колись боротьба була й тут,<br />
Вихори рвали буйні чуби,<br />
Там лежав труп і тут був труп…<br />
Та пройшла вже доба боротьби!</p>
<p>І зараз – задума… сум.<br />
Мов сонна, пульсує кров…<br />
Прокинеться трохи – і знову:<br />
Шелести, шорохи, шуми…</p>
<p>ІЗ ЗБІРКИ “МОТИВИ”, НА ВІДПОЧИНКУ, 1925 р.</p>

<div></div>