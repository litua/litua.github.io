<strong>Марієн Мур – Що таке — роки?</strong>
<h3><em><strong>в перекладі Марти Тарнавської</strong></em></h3>
<p>Marianne Moore<br />
<em>What are years?</em><br />
<em> (What is our innocence…</em></p>
<p>Що таке — наша невинність,</p>
<p>наша провина? Всі ми — голі,</p>
<p>ніхто не певний. Звідкіля це</p>
<p>взялась відвага: запит без відповіді,<br />
рішучий сумнів, що<br />
німо кличе, що глухо слухає, що<br />
у нещасті, навіть у смерті,</p>
<p>заохочує друзів,<br />
що в поразці</p>
<p>гартує душу? Той щасливий</p>

<div>




</div>

<p>і бачить глибоко, хто</p>
<p>погодився із смертністю,</p>
<p>хто і в своєму ув’язненні<br />
підноситься понад себе, як<br />
море в безодні, що вирує,<br />
щоб визволитись і не може</p>
<p>і що, піддавшися,<br />
перетриває.</p>
<p>Хто чує силу, так</p>
<p>поводиться. І навіть птах</p>
<p>росте, співаючи, простує</p>
<p>свій літ угору. Він — хоч у полоні —<br />
але співає:<br />
яка маленька річ — вдоволення,<br />
яка пречиста — радість.</p>
<p>Це ж і є смертність,<br />
це є вічність.</p>
<p>***</p>

<div></div>