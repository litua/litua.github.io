<strong>Микола Руденко – Якби те, що мені заболіло…</strong>
<p>Якби те, що мені заболіло,<br />
Я покласти умів на скрипку:<br />
Чорна хмара догнала білу<br />
І ковтнула її, мов рибку…</p>
<p>Зупиняю перо: дурничка,<br />
І порівняння просто дитяче.<br />
Не натхнення діє, а звичка.<br />
Та чому ж моє серце плаче?</p>
<p>Звідки туга оця глибока?<br />
Може, винен рядок безликий?<br />
Бо лишився мені для ока<br />
Тільки неба квадрат невеликий.</p>

<div>




</div>

<p>Ані сіяти, ні орати —<br />
Тільки з року в рік без надії<br />
Мушу брати в цьому квадраті<br />
Барви, образи і події.</p>
<p>І метафору цю невмілу,<br />
І погоди стару приміту…<br />
Чорна хмара ковтнула білу —<br />
Далі просто немає світу.</p>
<p>Тільки пам’ять, що відмирає,<br />
Тільки ранами змучене тіло,<br />
Тільки спомин, що душу крає,—<br />
Чорна хмара ковтнула білу.</p>
<p><em>14.04.1978</em></p>

<div></div>