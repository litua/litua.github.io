<strong>Павло Мовчан – Посеред степу </strong>
<p>Самітно, сирітно під вигином неба…<br />
Хто ми з тобою? Пасерби долі?<br />
Ти ж бо щасливіший, камінь-нескреба, —<br />
вічно сидиш на життєвім престолі.<br />
Нехтуєш навіть нашим вітанням,<br />
тупо вдивляєшся в простір стооко,<br />
мовби очікуєш завше світання,<br />
рушення гір, кам’яного потоку…<br />
Кібчик сідає на тебе, неначе<br />
хоче до зору ще й свій долучити…<br />
Б’ється в заглибинки промінь гарячий,<br />
щоб твою думу важку просвітити…<br />
Може, ти з нуду знетямивсь, бовване,<br />
і струмування часу не чуєш?<br />
Наші ж тіла, мов решета ті драні, —<br />
з кожної судинки б’є часострумінь…<br />
Навіть не втримали пам’яті роду:<br />
Хто ми? Магогині діти? Сколоти?<br />
Завше обернені зором до сходу…<br />
Правда, не знаємо, камене, й хто ти?<br />
В землю углибивсь ти дужче, ніж сущі, —<br />
чуєш всі здвиги, всі сотрясіння…<br />
Став я на тебе — розгледіть грядуще,<br />
та й захолов, скам’янів в онімінні.</p>

<div>




</div>

<p>***</p>

<div></div>