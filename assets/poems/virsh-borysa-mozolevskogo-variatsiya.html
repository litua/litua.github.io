<strong>Мозолевський Борис – Варіація</strong>
<p><em>Дай хоть </em><br />
<em>Последней нежностью выстелить </em><br />
<em>Твой уходящий шаг.</em></p>
<p><em>В. Маяковский</em></p>
<p>Висока люстра світиться, як перстень,<br />
Крізь вікна золотаво-голубі.<br />
Згадай: за тими вікнами уперше<br />
В нестямі руки пестив я тобі.</p>
<p>Ти знов пройдеш печально і статечно<br />
У затишок самотнього тепла.<br />
І над заснулим Академмістечком<br />
Зітхне і занімує синя мла.</p>
<p>А я в своєму смутку, як в кайданах,<br />
Рятуючись, неначе від погонь,<br />
Кружлятиму до ранку по майданах,<br />
Щоб вистудити в серці той вогонь…</p>
<p>Спинись на мить — прощаємось навіки,<br />
Щоб згадками світитися з пітьми, —<br />
Дві птиці нерозумні, дві каліки<br />
З обпаленими в блискавках крильми.</p>

<div>




</div>

<p>До вирію під небом вересневим<br />
Лаштуються осінні журавлі.<br />
А що, коли у мене, окрім тебе,—<br />
Ні вирію, ні неба, ні землі?..</p>
<p>Назавтра сонце, наче мрець, поблідне,<br />
Побачивши нас нарізно в юрмі.<br />
Давай хоч попрощаємося гідно<br />
За все, що розбиваємо самі.</p>
<p>Хай стане наша чесність у дозорцях —<br />
Ні нарікань, ні докорів, ні скарг…<br />
Колись так нерозважливо до сонця<br />
Злетів, як ми до радощів, Ікар…</p>
<p>Не наше сонце світиться над пругом,<br />
Не наші мрії вересень пасе.<br />
Віднині тільки плітки недолугі<br />
Про нас по місту заздрість рознесе.</p>
<p>Дитя моє, печальне і зманіжене!<br />
Вже очі сліз протерті до дірок.<br />
Дай вистелю тобі своєю ніжністю<br />
Прощальний твій, сумний і тихий крок.</p>

<div></div>