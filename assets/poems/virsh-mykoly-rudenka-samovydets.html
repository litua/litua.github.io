<strong>Микола Руденко – Самовидець</strong>
<p><em>Нашим напівом по церквах і монастнрах отправоватн приказал</em><br />
<em> і одежу московскую отмінено, але понашому носити позволил. ..</em><br />
<em> Літопис Самовидця</em></p>
<p><strong>1</strong></p>
<p>Гінка, не закощавлена постом,<br />
Попівська постать виглядає справно.<br />
Рука до шаблі звикла — із хрестом<br />
Отець Роман зріднився нещодавно.</p>
<p>Попогойдав його, попоносив<br />
Хисткої долі ненадійний човник.<br />
Не раз чернозем кров’ю оросив<br />
Старий Ракушка, ніжинський полковник.</p>
<p>Тепер він панотець. Діла свої<br />
З господніми єднає без рахуби.<br />
Та вдруге вже плюндрують палії<br />
Парафію — козацькі Стародуби.</p>
<p>Хто це — підляшки чи свої людці.<br />
Що з кривд і сліз для себе мають<br />
втіху?..<br />
Хоч тліє ряса, та з відром в руці<br />
Роман сусідську заливає стріху.</p>
<p>В підвалах Гершка хтось понищив крам,<br />
У Прокопенка погоріли коні.<br />
Пожежа котиться на Божий храм —<br />
Рятуй, не довіряючись іконі.</p>
<p>Це, мо’, поганські ідоли-боги<br />
Від нас, хрещених, вимагають жертви?..<br />
Коли пригасло трохи навкруги —<br />
Обпечений, він повернувсь до церкви.</p>
<p>Ще ніч, та ніби вранішня зоря<br />
На стінах днину провіща погожу.<br />
І вражений, схиливсь до вівтаря:<br />
Пожежа освітила Матір Божу.</p>
<p>Він бачить на щоці сльозу скупу —<br />
І сам уже не здатний сліз тримати.<br />
Здавалося, по спаленім степу<br />
Іде стражденна Україна-мати.</p>
<p>Скорботно стиснувсь материнський рот,<br />
В очах — небесні і людські жадання.<br />
То не дитина на руках — народ…<br />
За що нам випали оці страждання?</p>
<p>Ми ж, Нене, від природи орачі,<br />
А живемо від битви і до битви…<br />
Козацькі плечі затряслись в плачі —<br />
І він схилив коліна до молитви.</p>
<p><strong>2</strong></p>
<p>Небесний Отче! Чи насправді ти<br />
Вкраїні зичив щастя, а не кари,<br />
Коли творив народи і світи<br />
І землю статком осипав з-за хмари?</p>
<p>Нехай би скелі дав або піски,<br />
І разом з тим щоб сила зловорожа<br />
Нас обминала — хай лишень зірки<br />
Світили б тихо, мов нічна сторожа.</p>

<div>




</div>

<p>Ти ж дав нам лановиська навзамін —<br />
Предивне диво. Лиш встигай орати.<br />
Та ходить вітер з чотирьох сторін —<br />
І з чотирьох сторін ворожі раті.</p>
<p>Кому до шаблі братися звелиш,<br />
Якщо у дядька Божа запорука:<br />
Із того, що вродило, чверть залиш —<br />
І все одно він житиме, мов дука.</p>
<p>О-о, він не вміє гаяти часу:<br />
Йому щоб свині, гуси, збіжжя ворох.<br />
Він вхопиться за шаблю чи косу,<br />
Коли вже на подвір’я вдерся ворог:</p>
<p>Вкраїнець власний рід землі звіря<br />
Та сонцю, що пливе над берегами.<br />
Не треба ні держави, ні царя —<br />
Його держава в полі, під ногами.</p>
<p>Русине-князю! Зодягай шолом —<br />
Веди нас, грішних воїв, за пороги.<br />
Багатство наше стало нашим злом:<br />
Як не своїм — чужим упали в ноги.</p>
<p>Цар Федір не утискує в правах,<br />
Тож скарги є до кого виливати:<br />
Дозволив одяг наш, і по церквах<br />
Напівом нашим велено співати.</p>
<p>Яке воно не є, а все ж добро:<br />
Хоч зможемо наплакатись уклінно.<br />
Та підростає брат його Петро —<br />
Що він тобі готує, Україно?</p>
<p><strong>3</strong></p>
<p>О Господи! Прости свого раба,<br />
Якщо не зможу впоратись на слові.<br />
Мій грішний дух опосіда журба:<br />
В літах найближчих бачу ріки крові.</p>
<p>А далі, за лаштунками століть,<br />
В болячках замордованого тіла<br />
То Україна скривджена стоїть<br />
Чи бранка, що в полоні посивіла?</p>
<p>Уже твої, господарю, лани<br />
Не є твої — ти раб на них довічний.<br />
І діти вже не знають, хто вони —<br />
Вгасає розум, гине дух калічний.</p>
<p>Зника в народі життєдайна хіть<br />
До мислення, до відкриттів і творень.<br />
І мова, що прийшла з тисячоліть,<br />
В серцях дітей втрачає власний корінь.</p>
<p>Ні! Годі жить, води набравши в рот —<br />
Кричати треба, щоб згадали люди:<br />
Була Вкраїна — військо і народ.<br />
Була…<br />
Та я запитую: чи буде?..</p>
<p>Гей, хто там є? Мерщій несіть відро<br />
Криничної — ця ніч мене стомила.<br />
Відтак у гуски видеріть перо<br />
І наваріть із бузини чорнила.</p>
<p><em>9-10.10.1980</em></p>

<div></div>