<strong>Леся Українка – «Тішся, дитино, поки ще маленька…»</strong>
<p>Тішся, дитино, поки ще маленька.<br />
Ти ж бо живеш навесні,</p>
<p>Ще твоя думка літає легенька,<br />
Ще твої мрії ясні.</p>
<p>Мрія полине із думкою вкупці<br />
Геть у далекі світа, –</p>
<p>Крил не втинай сизокрилій голубці,<br />
Хай вона вільно літа!</p>
<p>Чи пам’ятаєш ти казку-дивницю,<br />
Як то колись принесла</p>
<p>Тую цілющу-живущу водицю<br />
Дрібна пташина мала?</p>
<p>Їй не страшні були дикі простори,<br />
Скелі і хвилі морські,</p>

<div>




</div>

<p>Перелітала найвищії гори, –<br />
Мала крильцята прудкі.</p>
<p>Так твоя думка швиденько полине,<br />
Тільки їй волю даси,</p>
<p>І принесе з чарівної країни<br />
Краплю живої роси.</p>
<p>І як приступить журба невсипуща<br />
Та до серденька твого, –</p>
<p>Тая росиця цілюща-живуща<br />
Буде живити його.</p>
<p>Хай же та мрія із думкою вкупці<br />
Лине в незнані світа, –</p>
<p>Крил не втинай сизокрилій голубці,<br />
Хай вона вільно літа!</p>
<p>[1891]</p>

<div></div>