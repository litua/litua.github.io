<strong>Марта Тарнавська – Прохід</strong>
<p>Утікаю від самотніх стін<br />
у юрбу, що мов барвистий гомін.<br />
Йде зі мною поруч — довга тінь,<br />
що із нею здавна ми знайомі.</p>
<p>Пропливають хвилі людських рік,<br />
мов спішать у неминуче море;<br />
шум реклами глушить серця крик,<br />
загадка з усіх зіниць говорить.</p>

<div>




</div>

<p>Курява знімається з-під авт<br />
і висить над містом, наче хмара;<br />
тільки думка — смілий космонавт —<br />
рветься геть з приречення кошмару.</p>
<p>Не втопити горя самоти<br />
у самотніх людських душ колгоспі:<br />
як немає карти, ні мети —<br />
не поможе динамічний поспіх.</p>
<p>Повертаюсь до самотніх стін<br />
від юрби, що лиш барвистий гомін.<br />
Йде зі мною поруч — довга тінь,<br />
що із нею здавна ми знайомі.</p>
<p>1960</p>

<div></div>