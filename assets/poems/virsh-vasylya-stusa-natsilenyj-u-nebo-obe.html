<strong>Василь Стус – Націлений у небо обеліск…</strong>
<p>Націлений у небо обеліск,<br />
вода, як вічність, літепло струмує,<br />
старий ясмин — оцвіттям весь німує,<br />
а віддалі — німує чорний ліс,<br />
а навпіл зламаний іржавий кріс<br />
в граніт угрузлий — ніби розкошує.<br />
I тільки мати сина вже не чує,<br />
вже біль її старечий спопеливсь.<br />
Вона сама. Вона сліпа — свічадом<br />
осіннього промерзлого ставка.<br />
I висхла вижовкла її рука<br />
ще образи обмацує нерадо.<br />
Бо де там син? Де бог? Нема обох.<br />
I смерть обсіла пустку, наче льох.</p>

<div></div>