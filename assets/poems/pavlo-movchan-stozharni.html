<strong>Павло Мовчан – Стожарні </strong>
<p>Струмує з повітря обличчя забуте,<br />
розмитий хвилюється глиняний хутір,<br />
і погляд, удивлений в поле хвилясте,<br />
поволі воложиться, лагідно гасне.<br />
Безмежність давно уже стежить за мною,<br />
проте не розгледіти за пеленою<br />
ні сліз, ані згадок, ні навіть думок:<br />
стоїть над колишнім багаттям димок,<br />
та в горло уп’явся пустий колосок…<br />
І вище, все вище повзе вустюками —<br />
знетямившись, крикну: — Ой, світонько-мамо! —<br />
Співають обідню годину півні!<br />
Та рано, ой, рано… чи пізно ж мені?!<br />
Нічого подосі про час я не знаю,<br />
а півень хвилясто і часто співає,<br />
немов позначає весняне тепло,<br />
але і в минулім так само було.<br />
І погляд хвилясто снувавсь і тоді,<br />
проте я печаливсь чомусь, не радів…<br />
Напружую голос, щоб йменням забутим<br />
і простір, і хутір, і пам’ять роздмухать.<br />
З роздертого рота стирчать вустюки,<br />
а замість стожарні чорніють дірки.</p>

<div>




</div>

<p>***</p>

<div></div>