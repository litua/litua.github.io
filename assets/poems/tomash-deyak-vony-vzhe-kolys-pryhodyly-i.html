Томаш Деяк – вони вже колись приходили…<p>вони вже колись приходили і залишали на травах<br />
презервативи, кеди, пляшки від “Хортиці”<br />
і здійснюючи на майбутнє черговий замах<br />
лишались по комуналках понуро порпатись</p>
<p>вони вже стояли горді й піднесені в натовпі<br />
кричали щось про свободу, братерство, цінності<br />
а потім кожен під неба єдиним прапором<br />
вставав на роботу і лаявся без необхідності</p>
<p>на сперте повітря, на ціни на каву й екстезі<br />
на кодло владне і безперспективність вибору<br />
і ті і інші, на правому й лівому березі<br />
набрали кредитів і тихо текло на виворіт</p>

<div>




</div>

<p>півсонне життя, бо з часом вони молодшали<br />
ставали довірливими, примхливими немовлятами<br />
ось так і повіриш у здатність часу і простору<br />
розгортаючись<br />
одночасно згортатися</p>
<p>автор: <strong><a href="http://onlyart.org.ua/?page_id=46086">Томаш Деяк</a></strong></p>
<p></p>

<div></div>