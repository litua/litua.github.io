<strong>Мозолевський Борис – На стежині коло кладки…</strong>
<p>На стежині коло кладки<br />
Ще й трава не наросла —<br />
Я іще мале хлоп’ятко<br />
Із глибинного села.</p>
<p>Весь мій світ — навколо хати<br />
З дивним видом на війну.<br />
Я не вмію ще й брехати,<br />
Це я потім осягну.</p>
<p>Я піду іще в матроси,<br />
Поведу літак в політ.<br />
Пошурую топки трохи —<br />
Всього тільки десять літ…</p>

<div>




</div>

<p>Я проб’юсь іще таранно<br />
В світ, задивлений в красу,—<br />
Золотою пектораллю<br />
Його небо потрясу!</p>
<p>Обросту, немов лускою,<br />
Всяким дріб’язком іще.<br />
Та таких дурниць накою! —<br />
Сором серце обпече.</p>
<p>А поки що вийшов з хати —<br />
Квітнуть ружі край вікна.<br />
Бабу Хорчиху кохатиму! —<br />
Ліпить півники вона.</p>

<div></div>