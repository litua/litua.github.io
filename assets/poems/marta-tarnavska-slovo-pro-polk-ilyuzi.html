<strong>Марта Тарнавська – Слово про полк ілюзій </strong>
<p>Княжа юнь готувала полки<br />
до походу, до змагу,<br />
щоб добути зі щастя ріки<br />
еліксиру наснаги.</p>
<p>Піднялися бажань прапори:<br />
це ж бо кликали сурми<br />
військо мрій до великої гри —<br />
вирішального штурму.</p>
<p>Мов дзеркала, надії щити,<br />
повні візій шоломи:<br />
чи ж можливо таким не прийти<br />
із трофеєм додому?</p>
<p>Опанцирені вірою йшли<br />
лави радості й сили,<br />
та вже сумніви — правди посли —<br />
сонце їм заступили.</p>
<p>Коли фатуму захватом лиць<br />
городили дорогу,<br />
віщував уже гавкіт лисиць<br />
про чужу перемогу.</p>

<div>




</div>

<p>Перший бій полонив, мов вино,<br />
поривання гарячі,<br />
і вступив в золоте стремено<br />
дух довіри й удачі,</p>
<p>і мостили в майбутнє мости<br />
мрій ясних оксамитом<br />
по печалях душевних пустинь,<br />
понад розпач укриту,</p>
<p>і здавалось, що стелиться шлях<br />
до землі за горою,<br />
що засохне вже кров на мечах<br />
переможного бою, —</p>
<p>але зорі криваві щораз<br />
викликали на мужність:<br />
проти лайки, прокльонів, образ —<br />
гнів мечів харалужних.</p>
<p>Впали стріли кривавим дощем<br />
гіркоти життьової<br />
і розбила ілюзії вщент<br />
смертю значена зброя.</p>
<p>Повернулись з походу посли<br />
без тріумфу, без крику:<br />
на черлених щитах принесли<br />
тільки тугу велику.</p>
<p>1959</p>

<div></div>