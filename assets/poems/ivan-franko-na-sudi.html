<strong>Іван Франко – На суді</strong>
<p>Судіть мене, судді мої,<br />
Без милості фальшивої!<br />
Не надійтесь, що верну я<br />
З дороги «нечестивої»,<br />
Не надійтесь, що голову<br />
Пред вами смирно схилю я,<br />
Що в добрість вашу вірити<br />
Буду одну хоч хвилю я.<br />
Судіть мене без боязні –<br />
Таж сильні ви, то знаєте!<br />
Судіть без встиду, таж ви встид<br />
На прив’язі тримаєте;<br />
Судіть, як каже право вам,<br />
Судіть остріше, тяжче ще –<br />
Таж ви і право – то одно<br />
В одній машині колісце.<br />
Одно лишень, прошу я вас,<br />
Скажіть виразно й сміло ви:<br />
Яка вина моя і тих,<br />
Що враз зо мною йдуть і йшли?<br />
Скажіть виразно: «Люди ті –<br />
Се зрадники! Вони хотять<br />
Перетворить, перевернуть,<br />
Звалити наш суспільний лад!»<br />
Та й ще скажіть, за що хотять<br />
Перетворити лад цілий?<br />
За те, що паном в нім багач,<br />
А гнесь слугою люд німий,<br />
За те, що чесна праця в нім<br />
Придавлена, понижена,<br />
Хоч весь той ваш суспільний лад<br />
Піддержує й живить вона.<br />
За те, що дармоїдство тут<br />
З робучих рук ссе кров і піт;<br />
За те, що тут з катедр, амвон<br />
Ллєсь темнота, не ясний світ;<br />
За те, що ллєсь мільйонів кров<br />
По прихоті панів, царів;<br />
За те, що люди людям тут<br />
Кати, боги, раби гірш псів.<br />
А ще скажіте, як сей лад<br />
Перевернути хочем ми.<br />
Не зброєю, не силою<br />
Огню, заліза і війни,<br />
А правдою, і працею,<br />
Й наукою. А як війна<br />
Кривава понадобиться –<br />
Не наша буде в тім вина.<br />
Та ще скажіть, що ви й самі<br />
Не відмовляєте нам то,<br />
Що правду ми говоримо,<br />
Що прямо, чесно ми йдемо<br />
За правдою. Все те скажіть,<br />
Судді мої, по щирості,<br />
Тоді в ім’я сього ладу<br />
Судіть мене без милості!</p>

<div>




</div>

<p>30 апреля 1880</p>

<div></div>