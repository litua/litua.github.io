<strong>Маркіян Шашкевич – Чом, козаче молоденький…</strong>
<p>Чом, козаче молоденький,<br />
Рониш слізоньки дрібненькі,<br />
На всхід сонця поглядаєш<br />
І так тяженько вздихаєш?..<br />
Ой я, козак молоденький,<br />
Роню слізоньки дрібненькі,<br />
На Вкраїну поглядаю,<br />
За Вкраїною вздихаю,<br />
Бо там моя родинонька,<br />
Бо там мила дівчинонька.<br />
На Вкраїні буйнесенькій<br />
Мої други милесенькі,—<br />
Як за ними не тужити,<br />
Коли з ними мило жити?<br />
Ах, найліпше при родині<br />
В своїй рідній Україні!<br />
Там-то світить сонце ясно,<br />
Там-то цвітуть цвіти красне,<br />
В степах буйні вітри віють<br />
І травоньки зеленіють,<br />
Небо чисте — все погода<br />
І чистенька в Дніпрі вода;<br />
Чистіша вода в Дунаю,<br />
Як ту, в пустім, скучнім краю.</p>

<div></div>