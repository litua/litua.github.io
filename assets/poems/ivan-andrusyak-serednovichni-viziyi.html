Іван Андрусяк – Середньовічні візії<p><strong>1.</strong></p>
<p>допоки цих филистимлян<br />
лисиці не усіх спалили<br />
допоки крутиться земля<br />
і меч архангела гаврила<br />
подібен гострому хресту<br />
пора не виходити з дому</p>
<p>тобі печернику старому<br />
дано корону і фартух<br />
і тліють єретицькі мощі<br />
і голосно смієшся ти</p>
<p>лисиці також хрестоносці<br />
коли штахетові щити</p>
<p><strong>2.</strong></p>
<p>о недоречна прадавня буколіка<br />
казка приречена<br />
доброго вечора черепе йорика<br />
доброго вечора</p>
<p>кава застигла дитя ненароджене<br />
криком заходиться<br />
вухо ван гога у небі порожньому<br />
як богородиця</p>
<p>вже не знайти на землі ані каменя<br />
не філософського<br />
радо виводить хвалу пеліканові<br />
хор березовського</p>
<p><strong>3.</strong></p>
<p>графине<br />
вашої руки<br />
не дочекати сателіту<br />
доісторичні павуки<br />
плетуть останню сіть завіту</p>

<div>




</div>

<p>дуель скінчилась восени<br />
я стятий шаблею бродяги<br />
і зброєносець сатани<br />
зриває з жердок наші стяги</p>
<p>не відчиняйте вікна в сад<br />
шепочуть птахи плачуть пальми<br />
крокує дикий азіят<br />
до вашої святої спальні</p>
<p><strong>4.</strong></p>
<p>шамани сплять<br />
шаманам сниться<br />
не андалузький гордий герб<br />
твоя червона колісниця<br />
на тлі малоросійських верб</p>
<p>наворожили і неначе<br />
вся кров злилась до голови<br />
сушені крила кажанячі<br />
позаторішній кал сови<br />
сімнадцяте ребро тритона<br />
і пригорілі таргани…</p>
<p>з твого лицарського загону<br />
лишились вірні три струни</p>
<p>і гриф</p>
<p>над голови злітає<br />
і попід вербами в ставі<br />
німої риби буйна зграя<br />
і поцілунки неживі</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>