<strong>Степан Руданський – Сховалась</strong>
<p>По ордані<em> 1</em>, як звичайне<br />
У людей буває,<br />
Ходить батюшка з кропилом<br />
Хати окропляє.<br />
І, звичайне, як батюшка, —<br />
Чого ж тут боятись?<br />
Але одна молодиця —<br />
Ні, таки ховатись…<br />
Ставить діти на припічку,<br />
Каже їм казати,<br />
Що матері нема вдома,<br />
На ярмарку мати.<br />
Сама живо під постелю,<br />
Ноги підгинає.<br />
Аж приходить і батюшка,<br />
«В Ордані» співає.<br />
І співає, окропляє<br />
Образи й пороги,<br />
Далі стелю і постелю —<br />
Та й заглянув ноги.<br />
По «Ордані» дає дітям<br />
Хреста цілувати<br />
Та й питає, мов не знає:<br />
«А де ж ваша мати!»<br />
«Пішла мати на ярмарок!<br />
Нема вдома мами!..» —<br />
Запищали малі діти<br />
Різно голосами.<br />
«То скажіть же своїй мамі, —<br />
Й показав рукою, —<br />
Нехай бере на ярмарок<br />
І ноги з собою».<br />
______________________<br />
<em>1</em> П о о р д а н і — після церковного свята водохреща<br />
(богоявлення, Йордана, яке відзначається 19 січня).</p>

<div></div>