Томаш Деяк – коли всі стрілки проймає раптовий спазм<p>коли всі стрілки проймає раптовий спазм<br />
недопалок місяця тліє натужно. світило<br />
кидає солоні припливи на дельту Нілу<br />
альфа Центаври зникає, омега Киля<br />
тікає в афелій, лишаючи землю й нас</p>
<p>січень посічений снігом зітхає приречено<br />
за всіма рахунками сплачено або забито<br />
голий король одягає у сіті свиту<br />
всім зимно, недопалок сонця сердито<br />
усе поливає сталевим світлом. за втечами</p>
<p>тривають повернення, тихі і нерішучі<br />
порти приймають вітрила попутними напнуті<br />
сідаєш на ліжко, знімаючи втому з капцями<br />
недопалок серця зненацька спалахує. навчено<br />
ховаючись в ребрах (раптом уламком влучить?)</p>

<div>




</div>

<p>темно, незатишно, стали слова убивчими<br />
лице твоє нечітким, а риси неясними<br />
плазуєм назустріч навпомацки шорсткими трасами<br />
недопалки пам’яті блимнувши врешті згаснуть<br />
а ми вже не знаєм нічого<br />
та знову вивчимо</p>
<p>автор: <strong><a href="http://onlyart.org.ua/?page_id=46086">Томаш Деяк</a></strong></p>
<p></p>

<div></div>