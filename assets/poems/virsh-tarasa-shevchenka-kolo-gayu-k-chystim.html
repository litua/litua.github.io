<strong>Тарас Шевченко – Коло гаю к чистім полі</strong>
<p>Коло гаю к чистім полі,<br />
На самій могилі,<br />
Дві тополі високії<br />
Одна одну хилить.<br />
І без вітру гойдаються,<br />
Мов борються в полі.<br />
Ото сестри-чарівниці —<br />
Отії тополі.</p>

<div>




</div>

<p>Закохалися обидві<br />
В одного Івана;<br />
А Іван, козак звичайний,<br />
Обох їх не ганив,<br />
А лицявся то з тією,<br />
То з другою любо…<br />
Поки в яру увечері<br />
Під зеленим дубом<br />
Не зійшлися усі троє.<br />
«Отак-то ти, кате!<br />
Знущаєшся над сестрами…»<br />
І пішли шукати<br />
Трути-зілля, щоб Івана<br />
Завтра отруїти.<br />
Найшли зілля, накопали<br />
І стали варити.<br />
Заплакали, заридали…<br />
А нема де дітись,<br />
Треба варить. Наварили,<br />
Йвана отруїли<br />
Й поховали коло гаю<br />
В полі на могилі.<br />
І байдуже? Ні, не дуже.<br />
Бо сестри ходили<br />
Що день божий вранці-рано<br />
Плакать над Іваном,<br />
Поки самі потруїлись<br />
Тим зіллям поганим.<br />
А бог людям на науку<br />
Поставив їх в полі<br />
На могилі тополями.<br />
І тії тополі<br />
Над Іваном на могилі,<br />
Коло того гаю,<br />
І без вітру гойдаються,<br />
І вітер гойдає.</p>
<p><em>[Друга половина 1848, Косарал]</em></p>

<div></div>