<strong>Леся Українка – Lied ohne Klang</strong>
<p>Якби мої думи німії</p>
<p>та піснею стали без слова,<br />
тоді б вони більше сказали,<br />
ніж вся оця довга розмова.</p>
<p>Якби мої думи німії</p>
<p>на струни проречисті впали,</p>
<p>зайшлись би плачем мої струни</p>
<p>і сміхом дитячим заграли.</p>
<p>Мов хвиля морська в ясну бурю</p>

<div>




</div>

<p>і темна, й блискуча, й раптова,<br />
і сонцеві рідна, й безодні<br />
була б моя пісня без слова.</p>
<p>Важкі побережнії скелі</p>
<p>зрива переможнеє море;</p>
<p>невже переможная пісня</p>
<p>важкого жалю не поборе?</p>
<p>Невже моя пісня не хвиля?</p>
<p>Ой леле! Даремні питання…<br />
Німі мої думи, а руки<br />
дають лиш німії стискання…</p>
<p>5.02.1900</p>

<div></div>