<strong>Іван Драч – Крила</strong>
<p><em>Новорічна баляда</em></p>
<p>Через ліс-переліс,</p>
<p>через море навкіс</p>
<p>Новий рік для людей подарунки ніс:<br />
Кому — шапку смушеву,</p>
<p>кому — люльку дешеву,</p>
<p>Кому — модерні кастети,</p>
<p>кому — фотонні ракети,</p>
<p>Кому солі до бараболі,</p>
<p>кому три снопу вітру в полі,</p>
<p>Кому пушок на рило,</p>
<p>а дядькові Кирилові — крила.</p>
<p>Був день як день, і раптом — непорядок,<br />
Куфайку з-під лопаток як ножем прошило.<br />
Пробивши вату, заряхтіли радо,<br />
На сонці закипіли сині крила.<br />
Голодні небом, випростались туго,<br />
Ковтали з неба синє мерехтіння,<br />
А в дядька в серці туга,<br />
А в дядька в серці тіні.</p>
<p>(Кому — долю багряну,</p>
<p>кому — сонце з туману,</p>
<p>Кому — перса дівочі,</p>
<p>кому — смерть серед ночі,</p>
<p>Щоб тебе доля побила,</p>

<div>




</div>

<p>А Кирилові, прости господі,— крила).</p>
<p>Жінка голосила: “Люди, як люди.<br />
Їм доля маслом губи змастила.<br />
Кому — валянки,</p>
<p>кому — мед од простуди,</p>
<p>Кому — жом у господу,</p>
<p>а цьому гаспиду,<br />
прости господи, — крила?!”</p>
<p>Так Кирило до тями брів,<br />
І, щоб мати якусь свободу,<br />
Сокиру бруском задобрив,<br />
І крила обтяв об колоду.<br />
Та коли захлинались сичі,<br />
Насміхалися зорі з Кирила,<br />
І пробивши сорочку вночі,<br />
Знов кипіли пружинисті крила.<br />
Та Кирило з сокирою жив,<br />
На крилах навіть розжився —<br />
Крилами хату вшив,<br />
Крилами обгородився.<br />
А ті крила розкрали поети,<br />
Щоб їх муза була небезкрила,<br />
На ті крила молились естети,<br />
І снилося небо порубаним крилам.</p>
<p>(Кому — нові ворота,</p>
<p>кому — ширшого рота,</p>
<p>Кому сонце в кишеню,</p>
<p>кому — дулю дешеву.</p>
<p>Щоб тебе доля побила,</p>
<p>А Кирилові — не пощастить же<br />
отак чоловікові! — крила).</p>

<div></div>