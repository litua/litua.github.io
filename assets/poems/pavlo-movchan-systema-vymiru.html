<strong>Павло Мовчан – Система виміру </strong>
<p>Прикметливий, ласкавий, обдарований<br />
твій погляд вабив, свіжоустий спів<br />
наповнений був світлом негріховним<br />
і линув голос, звільнений від слів.<br />
О посестро, скитальнице боляща,<br />
не розминулись ми, а розійшлись,<br />
там був гайок, а ми гадали — хаща,<br />
в якому всі стежки переплелись…<br />
Заблукані, ошукані, безсилі,<br />
самі себе гукали ми тоді,<br />
і падали відлунки однокрилі,<br />
як пелюстки, на трави молоді.<br />
Ми були поруч — ніби дві долоні,<br />
лиш звуком відокремлені на мить,<br />
та гаснув звук і зменшувався пломінь,<br />
аби вуста розірвані стулить.<br />
І розчинились: кров зімкнула коло,<br />
продовжилась дводільна наша плоть<br />
і простором, і погуком схололим,<br />
і словом збучнявілим, наче брость.<br />
У нутрах крові, в насінині роду<br />
нам відкривалась істина одна,<br />
що відстанню від заходу до сходу<br />
вимірюється часу глибина.</p>

<div>




</div>

<p>***</p>

<div></div>