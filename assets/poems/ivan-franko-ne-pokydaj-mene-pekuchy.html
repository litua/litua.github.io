<strong>Іван Франко – «Не покидай мене, пекучий болю…»</strong>
<p>Не покидай мене, пекучий болю,<br />
Не покидай, важкая думо-муко<br />
Над людським горем, людською журбою!<br />
Рви серце в мні, бліда журо-марюко,<br />
Не дай заснуть в постелі безучастя –<br />
Не покидай мене, гриже-гадюко!<br />
Не дай живому в домовину класться,<br />
Не дай подумать ані на хвилину<br />
Про власну радість і про власне щастя,<br />
Докіль круг мене міліони гинуть,<br />
Мов та трава схне літом під косою,<br />
І від колиски аж по домовину<br />
Жиють з бідою, наче брат з сестрою, –<br />
Докіль життя тяжким нас давить валом,<br />
На пні ламає силою страшною,<br />
Докіль ще недосяглим ідеалом<br />
Для міліонів ситість, тепла хата, –<br />
Докіль на лицях сльози, ніби ралом,<br />
Борозди риють, доки зимна крата<br />
Тюремна руки путає робучі,<br />
Мруть з голоду бездомні сиротята,<br />
Пишаються під небом ті блискучі<br />
Гнізда розпусти, зопсуття й обмани<br />
І світ заражують, докіль могучі<br />
«Стовпи» отруту ллють в народні рани,<br />
Думки кують, для прихоті своєї<br />
Люд трупом стелють люті тамерлани!<br />
Ох, загніздись на дні душі моєї,<br />
Важкая думо! Сильними кліщами<br />
Стискай те серце, скоро б від твоєї<br />
Схибнув я стежки! Ночами і днями<br />
Шепчи над вухом: «Ти слуга нещасних!<br />
Працюй для них словами і руками<br />
Без бажань власних, без вдоволень власних»!</p>

<div>




</div>

<p>28 ноября 1883</p>

<div></div>