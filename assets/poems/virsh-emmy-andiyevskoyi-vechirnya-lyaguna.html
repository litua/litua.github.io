<strong>Андієвська Емма – Вечірня лягуна (сонет)</strong>
<p>Лягуна.  Штиль.  І  обрис  корабля,<br />
Який  колись  –  у  присмерку  –  пірати.<br />
Серпи  зі  світел  –  суходіл  на  рейді.<br />
Матерія  на  вищому  щаблі.</p>
<p>Кіоск  на  набережній.  Ліхтаря  стебло<br />
В  неону  діжці,  що  –  усі  –  широти.<br />
Від  молу  –  море  –  інші  габарити,<br />
Лиш  –  часом  –  слину  –  хвиля,  як  верблюд.</p>

<div>




</div>

<p>Готель.  Каварня  –  міні  –  плянетоїд,<br />
Зі  скриньки  голос  тишу  нагнітає.<br />
На  пентаграми  листя  геть  пожовкло.</p>
<p>Ще  юнаки  –  гуртом  –  бальзам  поживний,<br />
Хоч  вже  самі  цятки  –  від  багатьох.<br />
Як  чути  ніч,  що  суходіл  хита.</p>

<div></div>