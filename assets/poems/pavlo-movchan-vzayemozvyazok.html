<strong>Павло Мовчан – Взаємозв’язок </strong>
<p>Твердішають в пальцях суглоби повільно,<br />
хоч тоншають жили в зап’ясті щодня,<br />
та я відчуваю: у нас є щось спільне<br />
з вербою, що зростом усіх обганя.</p>

<div>




</div>

<p>І слів не знаходжу, щоб шлях привітати,<br />
щоб пороху все розповісти про час,<br />
щоб лезом долоні граніт розпечатать<br />
і виявить спільність, що зріднює нас.</p>
<p>Аякже. Усе пересноване часом.<br />
Єднальні волокна все в’яжуть в одне,<br />
щоб кров у тобі на смолу запеклася,<br />
коли хтось зап’ястя вербі розітне.</p>
<p>***</p>

<div></div>