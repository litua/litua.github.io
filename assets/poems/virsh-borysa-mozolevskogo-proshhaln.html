<strong>Мозолевський Борис – Прощальні гладіолуси</strong>
<p>Ще довго так в твоєму голосі<br />
Дзвеніли сміхом кришталі.<br />
Блідо-рожеві гладіолуси<br />
Прощально шерхли на столі.</p>
<p>І в передзахіднім промінні<br />
З блакитно-білої імли<br />
Ще довго так вуста кармінні<br />
Мені трояндами цвіли.</p>

<div>




</div>

<p>А ти вже йшла, ішла назавше,—<br />
В журбі від маківки до п’ят,—<br />
Своєї долі не впізнавши<br />
У найсвітлішому із свят.</p>
<p>Не раз насню іще ночами,<br />
І спомин серце обпече:<br />
Цілую довго і нестямно<br />
Тебе в сумне твоє плече.</p>

<div></div>