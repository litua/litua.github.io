<strong>Павло Мовчан – Згадати слово </strong>
<p>Був смуток в повітрі за чимось утраченим чистим,<br />
підводивсь туман, щоб звестись на весь зріст,<br />
і весело грали музики троїсті,<br />
і пучками жар розгрібав цимбаліст.<br />
І квітяно, медяно пахнула сутінь,<br />
неначе холонув розтоплений віск,<br />
і застувавсь зір, аби міг пригадати забуте,<br />
проте пригадавсь лише стукіт коліс…<br />
Везли на всі боки мене одночасно,<br />
і згляд крейдяний степи та ліси знакував —<br />
ген риска вздовж рейок і досі біліє незгасно,<br />
хоча я не раз до очей намоклий рукав притискав…<br />
Ой випало ж простору того в житті пребагато,<br />
що й час розчинивсь, наче дрібочка солі в відрі,<br />
забув, що набув, і не знаю, що втратив…<br />
Та час розрідився, і світ постарів,<br />
що ледве й впізнала мене моя мати…<br />
Ой, довго, предовго тепер дозрівають черешні,<br />
і ніби міцнішим став клей у бруньках,<br />
темніє, тугішає світле прийдешнє,<br />
і ягода кожна гіркущим-гірка…<br />
І холодно в руки, бо пуп’янки гладив,<br />
і м’ятно у грудях, бо кликав тебе,<br />
проте не схитнулось туману свічадо,<br />
що теж почорніло, і небо чорніє рябе —<br />
на ньому запікся від погляду білий рубець.<br />
Мажорний смичок розпанахав у просторі рану,<br />
і в тілі, пробудженім гімном, збудивсь давній біль,<br />
і я опинився насподі густого туману,<br />
повітря північне осіло, і випала сіль…<br />
І сплющився світ, наче зібгана вата,<br />
туман спресувався, зібгалося все,<br />
наче повсть:<br />
до яблуні яблуня, хата до хати,<br />
а віття з руками людськими сплелось,<br />
а листя всоталось в бруньки та у вічка,<br />
і звуки втяглись в гучномовці,<br />
у струни й метал,<br />
змотались дороги в тугі чоловічки,<br />
згорнулось прожите в солоний кристал.<br />
Прозорими стали окремі деталі:<br />
каганчик із гільзи, торбина, сухар,<br />
ряднина, і воші, і рейки, й вокзали,<br />
і літери: «Сталін» у книзі життєвій —<br />
Буквар…</p>

<div>




</div>

<p>***</p>

<div></div>