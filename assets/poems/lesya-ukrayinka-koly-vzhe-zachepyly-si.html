<strong>Леся Українка – «Коли вже зачепили сі питання…»</strong>
<p>Коли вже зачепили сі питання<br />
Про бога й про посмертне проживання,<br />
То й я вам думку висловлю свою,<br />
Куди не так, як німець ваш, поважно,<br />
Але, я думаю, не менш одважно.<br />
Не буду я тепера говорить</p>
<p>Про Зевса, Одіна, про Браму і Єгову, –<br />
Вони вже вмерли, їх не оживить, –<br />
Тепер уже пора змінити мову,<br />
Тепер сказати треба: бог деїстів,<br />
Бог скептиків і бог детерміністів.<br />
Що скаже бог деїстів мому серцю?</p>
<p>Я юшки не люблю без солі і без перцю.<br />
Імення бога скептиків: «Не знаю»,<br />
Щось я такого й богом не вважаю.<br />
В детерміністів світ наладжений так стало,<br />
Що там для бога місця вже не стало.<br />
Всі три боги невлад, створить нового трудно,<br />
Та й віршувать на сюю тему нудно.<br />
До того ж на землі у нас так мало волі,<br />
І без богів начальства в нас доволі…<br />
Тепер питання друге. Далебі,</p>

<div>




</div>

<p>Повірте слову, мій шановний друже,<br />
Посмертного життя не хочу я собі,<br />
Мені про нього гірше ніж байдуже.<br />
Туманне «там» подобатись не може,<br />
«Загробний світ» спіритський – боронь боже!<br />
Попасти в пекло, може, се й цікаво,<br />
Але воно занадто вже яскраво<br />
Описано у Данта. І, здається,<br />
Я знаю трошки, що то пеклом зветься.<br />
Піти у рай (хто має цю надію!), –</p>
<p>Немає там ні горя, ні зітхання,<br />
Але нема ні дружби, ні кохання, –<br />
Такого раю я не розумію.<br />
Там, крім набожної, нема літератури.</p>
<p>Я ж артистичної, як знаєте, натури,<br />
Поезія виключно релігійна,<br />
Як всяка річ, занадто тенденційна,<br />
Чогось мене не радує зовсім,<br />
Отак, як ці німецькі мудрі вірші<br />
(Мої здадуться вам далеко гірші), –</p>
<p>Здається, можна покінчить на сім.</p>

<div></div>