<strong>Павло Мовчан – На воді </strong>
<p>Виводить місяць сині тіні<br />
на шир, торовану удаль,<br />
а довкіл тебе білопінно<br />
ласкавиться лунка вода.<br />
Присвячуєш живкому плину<br />
свою тривогу і тепло,<br />
лягають хвилі полохливі,<br />
як павутини на стебло.<br />
Каблучка місяця черлена,<br />
маліючи, на перст лягла,<br />
а під долонями у мене<br />
цвіла дурманно бугила.<br />
Пустившись берега, щосили<br />
ламав я мури водяні<br />
і сам незчувся, як на хвилі<br />
від тебе геть віддаленів.<br />
Погамувавши вперті руки,<br />
віддавсь, мов тріска, на прибій<br />
і потайки перлину муки<br />
дбайливо пестив у собі.</p>

<div>




</div>

<p>***</p>

<div></div>