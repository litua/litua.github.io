<strong>Кацай Олексій – Астероїд</strong>
<p>Нас, чорними зірками обпалених<br />
у кострубатих нутрощах всесвіту,<br />
несе гора, що улетіла<br />
з недобудованої планети.</p>
<p>Несе гора, літаюча в просторі,<br />
наш корабель зі згаслими дюзами<br />
і в мікрофонах виє тиша,<br />
стиснувши мозок до скам’яніння.</p>

<div>




</div>

<p>Летить гора, що так і не згодилась<br />
провалля вкрити білими шатами<br />
чи заховати їх у згортках<br />
сяючого крижаного світла.</p>
<p>І ось вона, потворно оголена,<br />
затятістю знівечена своєю,<br />
блукає поміж куль небесних,<br />
всесвіти дряпаючи собою.</p>
<p>Але її поети побачили,<br />
стереометрію волі вивчивши,<br />
і астероїдом назвали,<br />
що означає — “зіркоподібна”.</p>

<div></div>