<strong>Леся Українка – Поворіт</strong>
<p>Країно рідная! ох, ти далека мріє!<br />
До тебе все летять мої думки.</p>
<p>Їм страшно й радісно, якась надія мріє…<br />
Так з вирію в свій край летять пташки.</p>
<p>Чи не здається їм, що принесуть з собою<br />
Новії, ще не співані пісні,</p>
<p>Що в краю темному, сповитому журбою,<br />
Блиснуть пісні, мов блискавки ясні.</p>
<p>Се вже було колись… Се вже не раз бувало:<br />
Я на чужину йшла шукать надій –</p>
<p>Як в рідній стороні мені їх бракувало –<br />
І обновлення силі молодій.</p>
<p>Я марила весь час про воріття хвилину<br />
Серед чужого, іншого життя, –</p>
<p>Та завжди першую колючую тернину<br />
Приносила хвилина воріття.</p>
<p>Холодний зброї блиск, от перше привітання,<br />
Кордонні вартові непривітні…</p>
<p>«Чи ми вертаємось, чи йдемо на вигнання?» –<br />
Питалися мої думки й пісні.</p>

<div>




</div>

<p>Мене знов обступила тісна, щільна<br />
Неволі рідної знайомая стіна,</p>
<p>І кожна думка там, що народилась вільна,<br />
Враз блідла, мов невільниця сумна.</p>
<p>Там ангел помсти злий, суворий дух темниці,<br />
Проймав мене знов зором огневим</p>
<p>І мрії чистії, мої гірські орлиці,<br />
Геть розганяв мечем своїм кривим.</p>
<p>Спотворено тоді пісні мої бриніли,<br />
Оті нові, неспівані пісні;</p>
<p>Стурбовано думки крилами тріпотіли,<br />
Мов над огнем метелики нічні.</p>
<p>Не раз було мені так прикро, непривітно,<br />
Як у безлистім гаю під дощем,</p>
<p>Мов у глухую ніч, і жаско, й неохвітно,<br />
І серце знов заходилось плачем.</p>
<p>Тоді мені ота далекая чужина<br />
Здавалась краєм вічної весни.</p>
<p>Так перелітная приборкана пташина<br />
Про вирій смутно марить восени.</p>
<p>5.06.1899</p>

<div></div>