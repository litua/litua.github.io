<strong>Герасим’юк Василь – Прадід</strong>
<p>Космач іноді видається мені<br />
древнішим від Києва…</p>
<p>А в якому столітті загублене<br />
його заплічне мале село,<br />
де з прадіда<br />
всі з усіма родичі?</p>
<p>Прадіда знають, а хто<br />
розкаже про його тата?<br />
А той же помер на початку двадцятого віку.<br />
Обхопив голову руками<br />
і “віддав чортові душу” –<br />
так говорили, бо це сталося<br />
на виборах до австрійського парламенту.</p>
<p>Коли все губиться? В рік його народження?<br />
У яких церквах, у яких магістратах,<br />
у скриптурах яких німецьких, польських<br />
був записаний той рік?</p>

<div>




</div>

<p>Може, був… Може, був<br />
славний опришок з Прокурави Мосорук –<br />
про нього я сам читав.</p>
<p>Ніхто не знає. Ніхто не чув.<br />
Чули крик з груня.<br />
На покрову кричав чоловік,<br />
переходячи з груня на грунь:</p>
<p>– Люди-и! Завтра – по соровицю! –</p>
<p>Мусили чути.<br />
Мусили знати прадіда.<br />
Мусили вдосвіта бігти в Текучу,<br />
Мусили ночами варити сіль,<br />
мусили з першим снігом спускатись на доли,<br />
мусили крадьки, бо за це – кримінал,<br />
вимінювати сіль на збіжжя,<br />
аби до полонинської весни дожити,<br />
коли знову на кожному груні<br />
кричатиме немолодий чоловік:</p>
<p>– Люди-и! Завтра – на Мончели!</p>

<div></div>