<strong>Микола Руденко – Пліч-о-пліч сплю з колишнім поліцаєм…</strong>
<p>Пліч-о-пліч сплю з колишнім поліцаєм,<br />
Що наше військо зрадив у бою.<br />
Частенько він мене частує чаєм —<br />
І дивно: я не відмовляюсь —<br />
П’ю.</p>
<p>Він убивав, він катував, він вішав.<br />
Тепер чекістський подарунок п’є.<br />
У нього завше ватянка новіша<br />
І кусень сала у торбині є.</p>
<p>По-табірному він, звичайно, сука,<br />
Та я його за барки не візьму.<br />
Окопного поета-політрука<br />
Під пильний нагляд віддано йому.</p>

<div>




</div>

<p>Отож доживсь —<br />
Хоч голова вже срібна.<br />
А розкумекати зумів не все.<br />
Його професія завжди потрібна:<br />
Теля покірне дві корівки ссе.</p>
<p>Та дідько з ним. з отим людським<br />
звичаєм, —<br />
Його мені не втямити ніяк.</p>
<p>Розщедрились міцним, аж чорним<br />
чаєм —<br />
Це в таборі те ж саме, що коньяк.</p>
<p>За склянкою не так похмуро й тісно,<br />
Чаїнки ворухнулися внизу…<br />
Співає поліцай полтавську пісню,<br />
А я ковтаю київську сльозу.</p>
<p><em>04.04.1978</em></p>

<div></div>