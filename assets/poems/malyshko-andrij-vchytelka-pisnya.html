Малишко Андрій – Вчителька (пісня)<p>Сонечко встає, і в росі трава,<br />
Біля школи в нас зацвітають квіти,<br />
Вчителько моя, зоре світова,<br />
Де тебе питать,<br />
Де тебе зустріти?</p>
<p>На столі лежать зошитки малі,<br />
І роботи час проганяє втому.<br />
І летять-летять в небі журавлі,<br />
І дзвенить дзвінок<br />
Хлопчику малому.</p>
<p>Скільки підросло й полетіло нас<br />
В молодій весні, в колосистім полі,<br />
А у тебе знов та ж доріжка в клас,<br />
Той же явір наш<br />
Під вікном у школі.</p>

<div>




</div>

<p>Двох синів твоїх узяли фронти,<br />
Бо на рідний край впала чорна злива.<br />
В партизанську ніч посивіла ти,<br />
Як в тяжкий мороз<br />
Непожата нива.</p>
<p>Знов щебече юнь і цвіте трава,<br />
Пізнаю тебе в постаті несхилій,<br />
Вчителько моя, зоре світова,<br />
Раднице моя<br />
На Вкраїні милій!</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>