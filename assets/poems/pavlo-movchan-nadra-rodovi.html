<strong>Павло Мовчан – Надра родові</strong>
<p>Ти — спогад сам собі і нагад про майбутнє.<br />
Знайшов ти жилу світла у надрах родових.<br />
І покоління всі в тобі людські присутні…<br />
Ти згорнутий словник слів мертвих та живих…</p>
<p>Чому ж ти зубожів і сам себе обмежив<br />
теперішнім лише та лушпайчастим «я»?<br />
Розставлені густі скрізь дротяні мережі,<br />
і межові стовпи по обріях стоять…</p>

<div>




</div>

<p>Не переступиш дат бетонних, прикордонних,<br />
не перескочиш сам назначених подій:<br />
всі первісні слова зотліли в чорній книзі,<br />
не вимовити їх — такі вони тверді…</p>
<p>Розщеплена давно сторінка дерев’яна,<br />
розірвано навпіл коріння рідних слів,<br />
і зримою стає в повітрі смертна рана,<br />
де мерехтять мечі і зблискують шаблі.</p>
<p>І стали шаром світла життєписи розкриті,<br />
поволі скаменівши в родовищах буття;<br />
і раптом звузив біль єство твоє до ниті,<br />
до лінії, що все викреслює з життя.</p>
<p>***</p>

<div></div>