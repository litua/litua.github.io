<strong>Тарас Шевченко – То так і я тепер пишу</strong>
<p><em>Привикне, кажуть, </em><br />
<em>собака за возом бігти, </em><br />
<em>то біжить і за саньми.</em></p>

<div>




</div>

<p>То так і я тепер пишу:<br />
Папір тілько, чорнило трачу…<br />
А перш! Єй-богу, не брешу!<br />
Згадаю що чи що набачу,<br />
То так утну, що аж заплачу.<br />
І ніби сам перелечу<br />
Хоч на годину на Вкраїну,<br />
На неї гляну, подивлюсь,<br />
І, мов добро кому зроблю,<br />
Так любо серце одпочине.<br />
Якби сказать, що не люблю,<br />
Що я Украйну забуваю<br />
Або лукавих проклинаю<br />
За те, що я тепер терплю,—<br />
Єй-богу, братія, прощаю<br />
І милосердому молюсь,<br />
Щоб ви лихим чим не згадали;<br />
Хоч я вам кривди не робив,<br />
Та все-таки меж вами жив,<br />
То, може, дещо і осталось.</p>
<p><em>[Кінець 1847, Орська кріпость]</em></p>

<div></div>