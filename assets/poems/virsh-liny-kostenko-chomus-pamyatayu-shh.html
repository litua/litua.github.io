<strong>Ліна Костенко – Чомусь пам’ятаю, що річка звалася Леглич</strong>
<p>Чомусь пам’ятаю, що річка звалася Леглич.<br />
Було в ній каміння — як сто бегемотячих спин.<br />
А той цибатий, на клуні, звався лелечич.<br />
А те запахуще — любидра, канупер і кмин.</p>

<div>




</div>

<p>Чомусь пам’ятаю — вночі ревли бегемоти.<br />
Виходили з річки і дуже чомусь ревли.<br />
І падали груші, і звались вони бергамоти.<br />
Воли ремигали, і звались вони — воли.</p>
<p>Чомусь бегемоти випивали річку щоліта,<br />
І пирхали важко рудими ніздрями злив.<br />
Чомусь пам’ятаю, як плив між камінням шуліка,<br />
Убитий шуліка чомусь між камінням плив…</p>

<div></div>