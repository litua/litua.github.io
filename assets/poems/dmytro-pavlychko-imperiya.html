<strong>Дмитро Павличко – Імперія </strong>
<p>З домовини встає упириця,<br />
Вовча паща на людськім єстві,<br />
Гострі зуби і кігті, мов криця,<br />
Очі — темні дірки в голові.</p>
<p>З домовини підводиться постать<br />
Велетенська — плічми до небес.<br />
Цілий світ її лютить і злостить,<br />
І гарчить вона, й виє, мов пес.</p>

<div>




</div>

<p>І стоїть вона десь на Уралі,<br />
Але тінь її вкрила Париж,<br />
Де міністри, від страху зів’ялі,<br />
Прилягли до землі, як спориш.</p>
<p>— Хочу крові! — мов з горла Циклопа<br />
Загуділо. — Сюди, барани!<br />
І лежить обімліла Європа,<br />
Бо Імперія встала з труни.</p>
<p>Це опівніч. Налякані зорі.<br />
Але сонце прозріє за мить.<br />
Встаньте, люди, і серце потворі<br />
Ви пробийте, як хочете жить!</p>
<p>***</p>

<div></div>