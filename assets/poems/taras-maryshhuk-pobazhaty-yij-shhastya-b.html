<strong>Тарас Марищук – Побажати їй «щастя» було так незграбно…</strong>
<p>Побажати їй «щастя» було так незграбно,<br />
що я ліг на холодну підлогу оголеною спиною<br />
та перечитував попередні повідомлення,<br />
де вона писала, що їй від чоловіків нічого не потрібно,<br />
що й чоловіки не особливо треба.</p>
<p>Задав собі запитання для чого ж тоді був я?<br />
Відповідь очевидна, як моя неграмотність у віршах, –<br />
вона любила мене. Не перелічуватиму за що, бо я не маю, що вписати навіть у перший пункт.<br />
Хоча, правильніше було б запитати в себе,<br />
для чого була мені вона?<br />
Для натхнення чи для безсонних ночей проведених з нею,<br />
думок про те, що вона найкраща жінка, з тих які були в моєму ліжку. Чи можливо, в ліжку яких був я. Так буде правильніше.<br />
Вона найкраща, бо стосунки з нею ніколи не закінчувались у спальні. Як з іншими. Вона любила мене нізащо. Та й, що з мене візьмеш? Навіть мої вірші їй були непотрібні, саме тому вона розривала їх на маленькі шматочки словосполучень своєю критикою, щоб я писав щось неймовірно геніальне. Натомість, ретельно дбала про те, щоб я не хворів.<br />
Хвилювалась коли я писав про смерть, наркотики<br />
та іншу чорну тематику.</p>

<div>




</div>

<p>А зараз я лежу на холодній підлозі<br />
і по моєму тілу бігають мурахи:<br />
справжні, живі, мерзотні,<br />
не ті, якими вкривалось моє тіло, коли вона цілувала чи дряпала<br />
мою спину.<br />
А зараз вона навіть не скаже мені, щоб я вставав,<br />
бо щойно, я побажав їй «щастя»,<br />
вклав в це слово всю доброту яка в мені ще залишилась.<br />
Всі слова, які я говорив їй,<br />
не прирівняються до цього на перший погляд цинічного побажання «щастя»,<br />
бо насправді в ньому тільки щирість.<br />
Я справді бажаю їй «щастя»!!!</p>
<p>Нехай купається в ньому, носить на своєму тілі, у своїх кишенях,<br />
залишає його будь де, в моєму побажанні його вистачить,<br />
а собі я залишу окурки на шафі та<br />
пусті пачки від сигарет у рюкзаку,<br />
невірних друзів та<br />
талісмани, які ніколи не були магічними,<br />
але завжди надихали мене, бо до них торкалась вона.</p>
<p>І я буду завжди вірити в те, що вона щаслива,<br />
і не важливо, чи зі мною, чи самотня.<br />
Тільки, щоб не з кимось іншим,<br />
бо він не здатен, не гідний, не той, що їй потрібен.<br />
Я найду сотню причин, тільки щоб вона була щасливою.</p>
<p>бажано зі мною.</p>

<div></div>