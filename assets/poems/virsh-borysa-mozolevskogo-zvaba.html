<strong>Мозолевський Борис – Зваба</strong>
<p>За що тебе терпіти мушу?<br />
Ти знов осяяна прийдеш,<br />
І прикуєш до себе душу,<br />
І в незбагненне поведеш.<br />
І за вогонь тієї миті,<br />
Пекельно-чорний той вогонь,<br />
Забуду все на цьому світі,<br />
Так підло зрадивши його.<br />
І чим темніше божевілля,<br />
Чим звабніш падати на дно,<br />
Тим важче буде на похмілля<br />
Себе зустріти.<br />
Все одно<br />
Чекаю зранку й ополудні<br />
Тебе, підступну, як змію,<br />
І за слова твої облудні<br />
Безсмертну душу продаю.</p>

<div></div>