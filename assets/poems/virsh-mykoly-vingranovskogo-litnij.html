<strong>Микола Вінграновський – Літній ранок</strong>
<p>Джмелі спросоння — буц! — лобами!<br />
Попадали, ревуть в траві.<br />
І задзвонили над джмелями<br />
Дзвінки-дзвіночки лісові.</p>
<p>Повільне сонце на тумані<br />
До проса випливло з води,<br />
Де на пташинім щебетанні<br />
Тинявся малиновий дим.</p>

<div>




</div>

<p>Лиш сонях спав, хоча й не мусив,<br />
І ось за те, аби він знав,<br />
Важкий ячмінь медовим вусом<br />
Бджолу за лапку лоскотав.</p>
<p>У картузах із парусини<br />
Комбайн комбайнові гукав:<br />
— То що ж косить? Воно — все синє!<br />
Де льон? Де небо? Де ріка?</p>
<p><em>1964</em></p>

<div></div>