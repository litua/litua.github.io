<strong>Павло Мовчан – “Життя благовісне, звеличене смертю…” </strong>
<p>Життя благовісне, звеличене смертю,<br />
у слові у кожному — кисню ковток;<br />
найменша піщинка тобою всещертна,<br />
обтяжений гнеться к землі колосок.<br />
Життя відшароване звуком і змістом<br />
від панцернокрилих і від хробаків;<br />
долоні, пронизані сонячним вістрям,<br />
слова здобувають з-під шару пісків.<br />
В любові — спільнота, в землі — заохота,<br />
і радість обличчя до ласки дощів.<br />
А воля моя є дійством супроти<br />
байдужжя, німоти — співай же мерщій!<br />
Увінчано птахою небо знакую,<br />
струмкам переламую срібні хребці,<br />
і слово вганяю в рядок, наче кулю,<br />
і бгаю слухняний метал в кулаці…<br />
Життя солоденне, тавроване смертю,<br />
у кожному слові — приховано жар,<br />
та кожне потрібно, мов шибку, протерти,<br />
аби не пристала олжа, як іржа.<br />
Навіщо в житті межувальні кордони,<br />
і хто це лукаво зумів поректи<br />
брехливе — правдивим, солодке — солоним,<br />
наливши у літери вщерть чорноти?<br />
Чию це учинено волю печальну,<br />
вогонь приручивши, чоло таврувать?<br />
Кому і для кого уроки печальні<br />
велись при вогні катувальних багать?<br />
Нікому нічого? Скляні підголоски<br />
розбризкують радість, і сурми сурмлять,<br />
і час розтає, наче грудочка воску,<br />
та в ньому відбилося слово-печать.</p>

<div>




</div>

<p>***</p>

<div></div>