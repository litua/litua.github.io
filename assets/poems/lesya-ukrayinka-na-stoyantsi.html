<strong>Леся Українка – На стоянці </strong>
<p>На помості корабельнім</p>
<p>розгорілося багаття,<br />
то матроси розпалили,<br />
щоб закляклі руки гріти.</p>
<p>І крізь мокру сніговицю</p>
<p>бачу я вогонь червоний,<br />
наче сонце, що конає<br />
у молочній білій млі;</p>
<p>а навколо нього мріють</p>
<p>наче тіні чорних птахів –<br />
то матроси італьянські<br />
посідали у плащах.</p>
<p>Ті плащі в Палермі ріднім</p>
<p>гріли так ретельно, щиро, –<br />
що ж се трапилося з ними<br />
в стороні сій бусурманській?</p>
<p>Пропускають зимний вітер,</p>
<p>наче плетива венецькі,<br />
кожна жилочка тріпоче…<br />
о, зрадливії плащі!</p>
<p>В густій, білій сітці снігу</p>
<p>служка бігає маленький,<br />
наче рибка, що попала<br />
необачно в клятий невод.</p>
<p>Се так гріється хлоп’ятко –</p>
<p>вірить в кров палермітанську,<br />
що кружляє в нього в жилах<br />
більш, ніж в той чужий вогонь.</p>
<p>І не чує, як гукають старші:</p>
<p>«Ти чого снуєшся?<br />
Чи тобі немає діла?<br />
Що за капосне створіння!..»</p>
<p>А від злості та натуги</p>
<p>ніжна мова італьянська<br />
так спотворилась, мов хижих<br />
прибережних чайок крик.</p>
<p>Та дарма, він звик до того,</p>

<div>




</div>

<p>звик до лайок і до чайок,<br />
він не думає про теє,<br />
він зовсім про інше марить:</p>
<p>…Ось він вернеться додому</p>
<p>і на сонці серед площі<br />
буде грати лепсько в паці,<br />
а виграна все за ним!</p>
<p>Потім вкупі з товариством</p>
<p>у гарячий порох ляже<br />
серед вулиці, так просто,<br />
і почне плести, плести…</p>
<p>Аж роти пороззявляють</p>
<p>Кекко, Джанні й Паоліно,<br />
бо вони всьому повірять,<br />
тії «раки сухопутні».</p>
<p>Вже ж він їм накаже дива!</p>
<p>І про зміїв попідводних,<br />
і про турків-людожерців,<br />
про Великого Могола.</p>
<p>А вони йому за теє</p>
<p>найсолодших помаранчів<br />
залюбки дадуть,<br />
накравши у єпископа в садку…</p>
<p>Тут його матрос по плечах</p>
<p>стусонув, заклявши люто:<br />
“А не підеш ти з дороги?!<br />
От душа без покаяння!”</p>
<p>Поруч з іншими покірно</p>
<p>сів малий коло багаття<br />
і простяг, мов на молитві,<br />
до вогню ручки тоненькі.</p>
<p>Постать згорбилась легенька,</p>
<p>смагле личко посмутніло,<br />
лиш в очах перебігають<br />
ясні блиски від багаття.</p>
<p>Ох, коли б скоріше, хлопче,</p>
<p>мрії ті твої справдились,<br />
бо й на їх позаздрить може<br />
який-небудь злий божок…</p>
<p>[17.01.1911 р. Стоянка в морі проти Самсуна].</p>

<div></div>