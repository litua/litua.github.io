<strong>Павло Мовчан – “Прорізався промінь і даль розпечатав…” </strong>
<p>Прорізався промінь і даль розпечатав:<br />
кругліють на пагорбі сірі ягнята,<br />
і стежка невмітно повзе до воріт,<br />
де вічність спинилась, притишивши хід…<br />
Вкрива забуття імена тимчасові,<br />
і мох проростає у кожному слові;<br />
рукою ведеш по гранітній скрижалі —<br />
гладенька, немовби і слів не бувало.<br />
Іржа доїда на надгрібках розп’яття —<br />
чи то за життя ще триває розплата?<br />
А хто? І звідкіль? І якої був долі? —<br />
питай хоч дерев, а хоч вітру у полі…<br />
Вербовий свисток павутинку сотає,<br />
і вітру клубок з косогору збігає.<br />
Малий пастушок, прихиливши вербицю,<br />
у небі пасе позолочену птицю,<br />
байдужий до того, що вогнище мідне<br />
роздмухали труби під небо погідне,<br />
і тлиться залізо, і тоншає камінь…<br />
Летить павутинка тонка над віками.</p>

<div>




</div>

<p>***</p>

<div></div>