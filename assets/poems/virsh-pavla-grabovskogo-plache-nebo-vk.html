<strong>Павло Грабовський – Плаче небо, вкрите хмарами…</strong>
<p>Плаче небо, вкрите хмарами,<br />
Що над нами восени<br />
Без кінця пливуть отарами<br />
Із сумної сторони.</p>
<p>Темний гай додолу хилиться,<br />
Буйне листя опада;<br />
Різва пташка не осмілиться<br />
В поле вилетіть з гнізда.</p>

<div>




</div>

<p>Тільки галич перелякана<br />
Скиглить, зграями шуга;<br />
З жалібного її каркання<br />
На душі росте нудьга.</p>
<p>Сльози осені журливої,<br />
Що минули ясні дні,<br />
Се — плач долі нещасливої,<br />
Що судилася мені.</p>
<p><em>1900 — 1902</em></p>

<div></div>