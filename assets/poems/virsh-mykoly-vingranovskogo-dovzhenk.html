<strong>Микола Вінграновський – Довженко</strong>
<p><strong>I</strong></p>
<p>Благословенні води літ,<br />
Літа Десни благословенні<br />
І часу вічного політ<br />
В однім осяянім іменні.</p>
<p>Благословенна срібна твердь<br />
Землі і неба, дня і ночі,<br />
І золоті вогневі очі,<br />
Де обнялись життя і смерть.</p>
<p>Священна чаша доброти<br />
В руках всеспільності й любові<br />
І світ, об’єднаний у слові<br />
Краси, і правди, і мети.</p>
<p>Благословенна світлотінь<br />
Судьби в щасливім одкровенні.<br />
І многокрилля поколінь<br />
В однім озоренім іменні.</p>
<p><strong>II</strong></p>
<p>— Гей, ви, мої воли, та по степу,<br />
А моря не видно…<br />
Ходить море під собою —<br />
Не доїдемо…</p>
<p>Виглядає зоря з-за гори —<br />
Не надивиться.<br />
З гори та під гору від щастя до горя —<br />
Притомилися…</p>

<div>




</div>

<p>Гей, далеко степу по стеблині —<br />
Не настачило…<br />
Буде чи не. буде хто-небудь в долині —<br />
Там побачимо…</p>
<p>Має себе море в одній воді —<br />
Сині віхоли…<br />
Гей, ви, мої воли, воленько на волі,<br />
Вже й доїхали…</p>
<p><strong>III</strong></p>
<p>Цвіркун сокиркою січе<br />
Весло з водою, зими й весни.<br />
Дрімає небо, і тече<br />
Дорога зір на давню Десну.</p>
<p>По тій дорозі хто пройшов,<br />
Той знає, що ті версти варті…<br />
Але — там першою Любов<br />
На грізній на своїй на варті.</p>
<p>Вона в душі його стояла,<br />
Коли кривавивсь світ при нім,<br />
І, як могла, оберігала<br />
Його в стражданні золотім…</p>
<p>Вій був щасливий. В нім свободи<br />
Огромний подих не защез.<br />
Вій мав за честь судьбу народу,<br />
Мав Революцію за честь.</p>
<p>У бистролітті, де немає<br />
В безсмертя паспортів і віз,<br />
Його нам образ воскресає,<br />
Його надія — Комунізм.</p>
<p><em>1977</em></p>

<div></div>