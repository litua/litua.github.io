<strong>Павло Мовчан – Шлях </strong>
<p>Шлях розкиса на голотечі,<br />
мов хоче кроки розчахнуть,<br />
намулом осідає вечір,<br />
і згущується каламуть.<br />
В глевкій грязюці слід зникає —<br />
позаду дощова стіна;<br />
і ти, немов вигнанець з гаю,<br />
все тонеш, не знаходиш дна…<br />
А на обоччі розчепіривсь<br />
у розпачі терновий кущ,<br />
бо світ навколо сірим-сірий…<br />
І став твій погляд невидющ…<br />
Чи, може, очі призвичаїв<br />
до каламуті, пелени,<br />
до падолистої печалі<br />
та до земної глибини…<br />
Аби збагнув сумну оману,<br />
примарність літніх фарб збагнув;<br />
а тіло тоне, поле тане,<br />
свідомість вирина зі сну.<br />
Але в заплющені повіки<br />
стукоче дощик-сіянець…<br />
І не відпустить до скон віку<br />
ноги твоєї путівець.</p>

<div>




</div>

<p>***</p>

<div></div>