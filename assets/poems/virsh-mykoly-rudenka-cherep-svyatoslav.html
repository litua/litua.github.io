<strong>Микола Руденко – Череп Святослава</strong>
<p>Коли понад Дніпром вляглася буря<br />
І з тихих плавнів потягнуло сном,<br />
Князь печенігів марнославний Куря<br />
Підніс важкого келиха з вином.</p>
<p>Запита буде печенізька слава<br />
Питвом заморським — не медком<br />
простим.<br />
А княжий келих — череп Святослава,<br />
Окутий гратовинням золотим.</p>
<p>Регоче Куря:<br />
— Справа це рахубна —<br />
Щоб руський князь позбувся голови.<br />
Убила Святослава примха згубна —<br />
Попереджати, що «іду на ви».</p>
<p>Вояка він хоробрий — це відомо:<br />
Йому скорилась грецька сторона…<br />
І печеніг, забувши про утому,<br />
В звитяжний келих додає вина.</p>
<p>Поснули люди і замовкла криця.<br />
На сідла і щити лягла роса.<br />
Реве вода в підніжжі Ненаситця.<br />
В степу останнє вогнище вгаса.</p>

<div>




</div>

<p>Поспівчувай цим людям, добра ноче.<br />
І не зважай на нерозумний сміх:<br />
То п’яний Куря все іще регоче —<br />
Бо легко Святослава переміг.</p>
<p>А вдосвіта зажевріла росиця<br />
У бескида над кам’яним плечем —<br />
І там, де вир навколо Ненаситця,<br />
З’явився лицар з золотим мечем.</p>
<p>То видиво а чи мара імлава,<br />
Покликана чаклунством чи добром,—<br />
Але могутня постать Святослава<br />
Постала поміж небом і Дніпром.</p>
<p>Князь на півсвіту — розминутись ніде ­<br />
Підняв десницю і промовив так:<br />
— Чого регочеш, степовий сусіде?<br />
Ти здавна до підступностей мастак.</p>
<p>Віддати тіло на поталу мухам —<br />
Це не найгірший на землі кінець.<br />
Пий з черепа мого, убогий духом,—<br />
Я маю нині зоряний вінець.</p>
<p>Не поміняюсь долею з тобою —<br />
Вже ліпше впасти з мертвими грудьми.<br />
Якщо не здатні ми прожить без бою,<br />
То треба ж бути і в боях<br />
Людьми.</p>
<p><em>12-13.11.1980</em></p>

<div></div>