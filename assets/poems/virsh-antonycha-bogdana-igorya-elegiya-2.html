<h4><strong>1</strong></h4>
<p>Зелений лист, крилатий ключ,<br />
і веретено і обруч,<br />
і знов сп’яняє, як сп’яняла,<br />
похмільна юності кабала.<br />
Палати знов і знову мерзти,<br />
кохати знов і знов п’яніти!<br />
На пальці елегійний перстень,<br />
на серці елегійний квітень.</p>
<p>Містечко в сяйві ночі біле.<br />
Невже ж тут друзів не згадать?<br />
Росли ми разом і п’яніли,<br />
кохаючи палких дівчат.<br />
Таїлися від мрій бентежних,<br />
вдавали гордих і твердих<br />
і рвались в обшири безмежні,<br />
що нам стелилися до ніг.<br />
Дарунків повна юність світла,<br />
мов скриня сповнена скарбів,<br />
та мрія — ночі тьмяна квітка —<br />
вела, де обріїв межа<br />
манила, мов любовний спів.<br />
Щербилась леза на ножах,<br />
і спалювались поривання.<br />
Квітчались місяцем доми,<br />
і тремтячи кохали ми,<br />
хоча соромились кохання.</p>
<p>Почалось так: жарким тюльпаном<br />
горіло сонце юним снам.<br />
Дзвонила в ста фортепіанах<br />
омелодійнена весна.<br />
Смички, мов луки, вигинала<br />
і веретена обертала,<br />
ячала сотнею скрипок,<br />
в криницях м’ятних напувалась,<br />
рядном квітчастим розстелялась<br />
і сипала пісні й пісок.</p>
<p>Пригадуєш : весна горіла,<br />
немов закохане дівча.<br />
Навпроти вийшов ти несміло<br />
невловне щастя зустрічать.<br />
Пригадуєш : циганський вітер<br />
дівчатам поцілунки крав.<br />
Кохання сім гарячих літер<br />
на твому серці написав.</p>
<p>Пізнались ми. Весна дзичала,<br />
немов стріла, що небо тне.<br />
Кохала і з коханням в’яла<br />
дівчина, сп’янена вогнем.</p>
<p>Листар носив листи зелені,<br />
листи шуміли. Ех, весна!<br />
Плету пісні на веретені<br />
про молодість, що промина.</p>

<div>




</div>

<h4><strong>2</strong></h4>
<p>Ночами грала окарина,<br />
співали басом ковалі.<br />
Несмілий і палкий хлопчина<br />
не вмів знайти кохання слів.<br />
Співали ранком білі теслі,<br />
крутився колом дім ткачів.<br />
Кохання мапу хлопець креслив,<br />
весни дванадцять обручів.</p>
<p>Так народилась пісня в серці,<br />
все замінилося у спів.<br />
На амбразурі місяць сперся<br />
й по шибі, мов краплина, сплив.<br />
Вдивляючись в уста, що кличуть,<br />
в розсміяних очей вогні,<br />
різьбив ти в пам’яті обличчя,<br />
щоб перелить його в пісні.<br />
Кохав і зраджував кохану,<br />
та пісні ти не обманив.<br />
Їй завжди вірний, в північ тьмяну<br />
ходив шукати в лісі слів.</p>
<p>Отак сплелись життя і пісня,<br />
переливаючись в одне.<br />
Одчай натхнення й радість пізня.<br />
куди ж ведуть слова мене?<br />
Кохання й розпач так пізнало<br />
жадібне серце юнака.<br />
Устам лакомим завжди мало<br />
палючих поцілунків. Так<br />
перетремтіло, продрижало,<br />
зажевріло, і відлунало,<br />
і спалахнуло, і зів’яло,<br />
в болючу пісню перейшло.</p>
<p>Мов строф гончар, що ліпить дзбани<br />
з розспіваної глини слів,<br />
промінюючи плач і сміх<br />
в ліричне ремесло й купецтво,<br />
невтишним серцем зрозумів,<br />
що речі дві найкращі з всіх:<br />
ясне кохання<br />
й похмуре<br />
мистецтво.</p>
<p>Співали ранком білі теслі,<br />
на веретенах сміх ткачів.<br />
Палючі строфи хлопець креслив,<br />
весни дванадцять обручів.</p>
<p>Листар носив листи зелені,<br />
листи шуміли. Ех, весна!<br />
Плету пісні на веретені<br />
про молодість, що промина.</p>
<p>Співають весняні ключі,<br />
дзвенять черлені обручі,<br />
і знов палає, як палала,<br />
п’янлива юності кабала.</p>

<div></div>