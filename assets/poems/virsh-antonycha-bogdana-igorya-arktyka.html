<strong>Антонич Богдан-Ігор – Арктика</strong>
<p>Комети, що цвітуть хвостами, наче пави,<br />
червоні шиби моря в олив’яних рамах,<br />
де скелі льодові під снігом кучерявим<br />
розсунулись поволі, мов таємна брама.</p>

<div>




</div>

<p>На бурунів хребтах качаються тюлені,<br />
звірята сходять з зодіака, й червоніє<br />
у сяйві магнетичних піль метал зелений<br />
морів примарних, що подібні сонній мрії.</p>
<p>Мов синє оливо, заклякле небо висить,<br />
і череп місяця розбитий і безбарвний<br />
упав на сніг, коли отари білих листів<br />
в країну небуття вела зоря полярна.</p>

<div></div>