Юлія Кириленко – Скидаю хреста…<p>Скидаю хреста,<br />
Обезкрилений лебідь,<br />
Знімаю всі болі зі скронь…<br />
Приносять листа<br />
Із адресою: “Небо”.<br />
Щасливий раптовий дзвінок.<br />
Липневі меди,<br />
Срібні звуки сопілки,<br />
Троянди п’янкий аромат –<br />
Все влилось сюди,<br />
І внизу мілко-мілко:<br />
“Натомлений мій адресат,<br />
Залишилось трішки,<br />
Ти більш не зазнаєш<br />
Ні болю, ні втрат, ні жалю.<br />
Ти втомишся пішки,<br />
Не близько до раю,<br />
По тебе крилатого шлю.<br />
В далеку дорогу,<br />
Що тягнеться вічність<br />
Підеш не сама, а із ним.<br />
Поглянь – за порогом<br />
Секунди вже лічить<br />
Твій янгол із німбом святим.<br />
Чекаєш іще?<br />
Відкрий свою душу<br />
Йому як нікому в житті!”.<br />
Лілейним дощем<br />
Ллється інею кужіль,<br />
Та ми у хмільній висоті.<br />
Здіймаються крила,<br />
Ввесь світ під ногами,<br />
Мутнішає враз голова…<br />
Я серцем закрила<br />
Його давні рани,<br />
Віддячив – я досі жива.</p>

<div>




</div>

<p>автор: <strong><a href="http://onlyart.org.ua/?page_id=45168">Юлія Кириленко</a></strong></p>

<div></div>