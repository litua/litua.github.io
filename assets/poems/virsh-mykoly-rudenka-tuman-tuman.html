<strong>Микола Руденко – Туман, туман… </strong>
<p>Туман, туман… Як бинт до гнійних ран.<br />
Чи сонце вигляне хоча б у травні?..<br />
Коли на вишки падає туман,<br />
Ми з вільним світом майже рівноправні.</p>
<p>Що розпогодиться — нема приміт<br />
В газетній сліпо зверстаній колонці.<br />
А де він є сьогодні — вільний світ?<br />
Мо’, на Юпітері або на Сонці.</p>

<div>




</div>

<p>Всміхаєтесь? Якщо немає крил,<br />
То й ангел навіть — лиш мураш, не птиця.<br />
Живі світи не на один копил —<br />
Вони є там, де вам і не присниться.</p>
<p>Земне життя — то є одна із форм.<br />
Жорстока форма. О, яка жорстока!<br />
Краса, що припадає нам до ока —<br />
Це, виявляється, для когось корм.</p>
<p>Давно земля мене оцим пече —<br />
Тут лиха і кривавих справ без ліку…<br />
Сідає голуб на моє плече —<br />
Бо добре знає: віджену шуліку.</p>
<p><em>18.04.1981</em></p>

<div></div>