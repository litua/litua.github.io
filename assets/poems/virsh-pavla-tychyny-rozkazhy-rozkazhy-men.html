<strong>Павло Тичина – Розкажи, розкажи мені, поле…</strong>
<p>Розкажи, розкажи мені, поле:<br />
Чого рідко ростуть колосочки?<br />
— Ой дощів мені б треба, дощів, а не поту,<br />
Бо той піт прилипа до брудної сорочки,<br />
Як плугатар кінчає роботу.</p>

<div>




</div>

<p>Розкажіть, розкажіть мені, хмари:<br />
Ви чого це тікаєте далі?<br />
— Та хіба ми, нещасні та стомлені, знаєм?<br />
Он вітри там женуться, кричать: «ей ви, кралі!<br />
Почекайте, бо ми вас кохаєм».</p>
<p>Розкажи, розкажи мені, поле:<br />
Що ж тепер нам з тобою робити?<br />
— Ех, хіба це уперше! Така моя доля.<br />
Хоч кукіль та волошки я буду родити —<br />
Все ж плугатарю є щось із поля.</p>
<p><em>1911</em></p>

<div></div>