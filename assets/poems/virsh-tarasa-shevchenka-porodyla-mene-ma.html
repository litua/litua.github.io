<strong>Тарас Шевченко – Породила мене мати</strong>
<p>Породила мене мати<br />
У високих у палатах,<br />
Шовком повила.</p>
<p>У золоті, в оксамиті,<br />
Мов та квіточка укрита,<br />
Росла я, росла.</p>
<p>І виросла я на диво:<br />
Кароока, чорнобрива,<br />
Білолицяя.</p>
<p>Убогого полюбила,<br />
Мати заміж не пустила,<br />
Осталася я</p>

<div>




</div>

<p>У високих у палатах<br />
Увесь вік свій дівувати,<br />
Недоля моя.</p>
<p>Як билина при долині,<br />
В одинокій самотині<br />
Старіюся я.</p>
<p>На світ божий не дивлюся,<br />
Ні до кого не горнуся…<br />
А матір стару…</p>
<p>Прости мене, моя мати!<br />
Буду тебе проклинати,<br />
Поки не умру.</p>
<p><em>[Друга половина 1848, Косарал]</em></p>

<div></div>