<strong>Павло Мовчан – Ревнощі </strong>
<p>Мур саморослий непомітно<br />
загнався високо в блакить,<br />
аби закрити сонце літнє<br />
і нас навіки порізнить…<br />
За ним зосталися дерева…<br />
Попереду ж — чорнів гудрон…<br />
Труба гриміла металева,<br />
і сум… мов після похорон…<br />
Подумав: «Де ти?» Раптом голос:<br />
— Для сущих місця тут нема…—<br />
Самотньо… Ні душі навколо…<br />
І що не крок — пітьма, пітьма…<br />
Це сон? Чи ніч? Чи очі зшиті?<br />
Чи те, що й вимовить боюсь?<br />
Йду, натикаючись на плити,<br />
й не знаю, чи назад вернусь…<br />
Чи очі я привчив до пустки —<br />
весну зітер, тебе зітер…<br />
Усі надії, згадки сплюскли,<br />
з усього часу є «тепер».<br />
Не проростає тут нічого,<br />
немає жодних сподівань,<br />
і поміж плитами дорога<br />
гадючиться для кружелянь.<br />
Та з неї я зійшов раптово,<br />
крізь вирву глянув у стіні:<br />
там одяг чистий мій святковий<br />
топтав хтось люто так в багні.<br />
Мої читаючи нотатки,<br />
він реготавсь, їх шматував,<br />
стирав сліди, а кожну згадку<br />
рубцями вгору вивертав.<br />
Ураз він тінь мою помітив<br />
на мурі і… почав трощить —<br />
і в отвір ливонуло світло,<br />
щоб навіть дух мій спопелить.</p>

<div>




</div>

<p>***</p>

<div></div>