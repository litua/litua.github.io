<strong>Іван Франко – «Послухай, сину, що премудрість каже…»</strong>
<p>Послухай, сину, що премудрість каже:<br />
Коли два стільці маєш до вибору –<br />
Тут користь власну, тут святу лояльність, –<br />
То на обох старайся разом сісти.<br />
І будь неначе те теля покірне,<br />
Що ссе дві мамі за свою покору.<br />
Та ще мудрішим можеш показатись,<br />
Коли стілець лояльності поставиш<br />
На користі стілець і аж наверха<br />
Сам сядеш, вищий понад тих нездарів,<br />
Що на самих худих лояльних стільцях<br />
Сидять, худі, мов сім корів з Єгипту.<br />
Амінь, амінь, кажу тобі, мій сину,<br />
Що не худі товстих з’їдять корови,<br />
Але товсті худих з’їдять з кістками<br />
І не подохнуть, тільки потовстіють.</p>

<div>




</div>

<p>1881</p>

<div></div>