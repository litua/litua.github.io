<strong>Павло Мовчан – “Нитки промінні гай сплітають…” </strong>
<p>Нитки промінні гай сплітають,<br />
зі світлом погляд твій ріднять,<br />
пташки зникати відлітають,<br />
аж крила спалені димлять…<br />
Розбризкують себе по краплі<br />
в димучу далеч весняну.<br />
Трава кладе зелені гапти<br />
на стежечку уже лляну.<br />
П’ю колір з проліска квапливо,<br />
неначе мандрівничий джміль.<br />
Щасливо, радосте, щасливо,<br />
коли кружля по жилах хміль…<br />
Поголубіла тінь стікає<br />
чернечним кольором з пенька,<br />
димить земля, як скибка сяйва,<br />
в твоїх підсвічених руках…<br />
О, не вистуджуйся ж ніколи,<br />
ні з мови, люба, ані з слів,<br />
бо навіть серце захололо<br />
в колишнім сповитку снігів.<br />
Я поклик ламаний і гнутий<br />
уплів в березові гілки.<br />
Чому мовчиш? Невже ж не чути,<br />
як рвуться голосно нитки?</p>

<div>




</div>

<p>***</p>

<div></div>