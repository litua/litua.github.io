<strong>Павло Глазовий – Невинна душа</strong>
<p>У неділю ми на цвинтар<br />
З сусідом ходили.<br />
Як у нас навчились гарно<br />
Оформлять могили!<br />
Там граніт з лабрадоритом,<br />
Постаменти різні,<br />
Барельєфи мармурові,<br />
Огради залізні.<br />
І написи на могилах<br />
Продумані строго:<br />
Вгорі — кому поставлено,<br />
А внизу — від кого.<br />
“Під цим каменем покоїться<br />
Прах Петра Дерюги,<br />
Що в розцвєті літ скончався<br />
Од тещи й супруги”.<br />
Лиш на одній могилоньці —<br />
Плитка шлакоблоку<br />
І літери дрібнесенькі<br />
Надряпано збоку.<br />
Ми їх доки розбирали,<br />
Вірите, аж сердились.<br />
Написано: “Спи спокійно.<br />
Факти не підтвердились”.</p>

<div></div>