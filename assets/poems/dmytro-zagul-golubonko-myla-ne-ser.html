<strong>Дмитро Загул – “Голубонько мила, не сердься…”</strong>
<p>Голубонько мила, не сердься,<br />
Читаючи скарги мої,<br />
Бо кождий удар мого серця<br />
Про тебе говорить мені.</p>
<p>Тобою живе моя пісня, –<br />
Ти кождої пісеньки ткань.<br />
Голубонько мила, не смійся<br />
З моїх нерозумних зітхань!</p>

<div>




</div>

<p>О, якби ти тільки кохала,<br />
То ти не сміялася б, ні!<br />
А вкупі зі мною зітхала,<br />
Читаючи скарги мої.</p>
<p>Голубонько мила, не сердься,<br />
Що тужно по струнах я б’ю;<br />
Ті струни тужливого серця<br />
Виспівують тугу мою.</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ЛІРИКА ІІ”</p>

<div></div>