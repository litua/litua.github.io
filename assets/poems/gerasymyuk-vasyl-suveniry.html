<strong>Герасим’юк Василь – Сувеніри</strong>
<p>Ти що заробив на сухій різьбі?<br />
Те, що заробляв на своїм горбі.<br />
Замало тут інкрустацій.<br />
Якщо ти розумний – Союз велик –<br />
куди і не хочеш веде язик,<br />
де, окрім країв і націй,</p>
<p>є дуже багато потрібних баз,<br />
там завше чекають тебе якраз –<br />
під маркою “сувеніри”.<br />
І хто б там не морщив які лоби,<br />
у тебе – замовлення на торби<br />
хоч з дідька самого шкіри.</p>
<p>Лиш був би малюнок – сюжетів тьма.<br />
Ковбой чи Леонтьєв – проблем нема.<br />
Як мовиться – мав би фацу.<br />
По той бік Карпат – благодать, як скрізь:<br />
з тайги закарпатці привозять ліс –<br />
будують хати-палаци.</p>
<p>Та я про торби. Не повірить маг:<br />
будинки вміщаються в тих торбах,<br />
бува, й кількаповерхові.<br />
Ще й різні машини, і ще, і ще… –<br />
У декого і… бомбосховище…<br />
Лише б у добрі й любові.</p>

<div>




</div>

<p>Батьки помирали у мозолях.<br />
Не знають вони у вузьких гробах,<br />
що їх наймудріші чада<br />
не на полонинах і не в лісах,<br />
не в світі, а тут, біля них, в торбах<br />
знайшли собі “все, що нада”.</p>
<p>Бо мудрий не той, хто торби ті шив,<br />
а той, хто купив і продать зумів<br />
дорожче, стократ дорожче.<br />
Ото вже і голови. І не гріх<br />
колись поіменно назвати їх,<br />
бо доки вже: гроші, гроші…</p>
<p>Та я про торби. На семи горбах<br />
стояв Древній Рим. На страшних торбах<br />
настоялась Гуцулія.<br />
Ми вірили: все на землі мина.<br />
А нині куди вже нам сатана<br />
модерні торби пришиє?</p>
<p>Було, наші предки з торбами йшли,<br />
ми знаємо, що в тих торбах несли,<br />
тому ми й прийшли до тями.<br />
Є все в нас. В достатках сини ростуть.<br />
Але на Страшний (не забули?) Суд<br />
з чим прийдемо ми?</p>
<p>З торбами.</p>

<div></div>