<strong>Богдан Лепкий – Малюнок</strong>
<p>Глухе, бездушне отупіння<br />
Напало землю. Цвіти мруть,<br />
Поля байдужно снігу ждуть,<br />
А хмари висять, як каміння.</p>
<p>Часами вітер надбіжить,<br />
Туман стурбує і розвіє.<br />
Село в долині бовваніє<br />
І п’яним сном дрімає-спить.</p>

<div>




</div>

<p>Погасло світло. Зачинились<br />
На засув двері. Вірні пси<br />
В солому з ухами зарились,<br />
Лиш блуд блукає по межи.</p>
<p>Лиш стежкою попід плотами<br />
Йде голод – сіл щорічний гість.<br />
Держить в руках мужицьку кість<br />
І грізно зиркає очима.</p>

<div></div>