<strong>Микола Вінграновський – Відпахла липа…</strong>
<p>Відпахла липа, білим цвітом злита,<br />
І з літа покотилася гроза.<br />
Ти виглядаєш іншого вже літа,<br />
Тобі ж цього я ще не доказав…<br />
Ще пахне хвиля яблуком і тілом,<br />
І сушить голову за цвітом своїм мак…<br />
Ще нам не все з тобою дохотіло.<br />
Прощатися нам ніяк і ніяк-<br />
Ще сміх наш вогкий, сльози не солоні,<br />
Роки ще нас у спину не женуть,<br />
Нам ще не чуть зимових наших дзвонів,<br />
Хоча й весняних дзвонів вже не чуть…<br />
Відпахла липа, білим цвітом злита,<br />
І покотилася гроза аж до плачу,<br />
Ти виглядаєш іншого вже літа,<br />
А я, печальний, в цьому ще мовчу…<br />
То кожному його в його новій потребі,<br />
То кожному свій час, що неодмін згоря…<br />
Темніє лист на світло-темнім небі,<br />
І біля неба гріється зоря…</p>

<div>




</div>

<p><em>1968</em></p>

<div></div>