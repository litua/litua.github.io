<strong>Борис Грінченко – Іди у гай!</strong>
<p>Іди у гай! Життя такої сили<br />
Не стрінеш ти ніде: іди у гай!<br />
Співці-пташки туди вже прилетіли,—<br />
Навчись у їх, навчися і кохай!</p>
<p>Іди у гай! Там не самі вже квіти,<br />
І не самі пташки тепер снують,<br />
І не самі веселі й вільні діти<br />
З квіток рясні вінки собі плетуть —</p>

<div>




</div>

<p>Ні, там тепер зливаються з устами<br />
Уста палкі і, сплівшися руками,<br />
Там пари йдуть серед рясних кущів.</p>
<p>І я іду у нетрю у густую<br />
І звідусіль гучноголосий чую<br />
Природи спів, новий веселий спів.</p>
<p><em>1888</em></p>

<div></div>