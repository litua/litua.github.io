<strong>Ліна Костенко – Біль єдиної зброї</strong>
<p><em>Слово, моя ти єдиная зброє,</em><br />
<em> Ми не повинні загинуть обоє.</em><br />
<strong><em> Леся Українка</em></strong></p>
<p>Півні кричать у мегафони мальв —<br />
аж деренчить полив’яний світанок…<br />
Мій рідний краю,<br />
зроду ти не мав<br />
нейтральних барв, тих прісних пуританок.</p>
<p>Червоне й чорне кредо рукава.<br />
Пшеничний принцип сонячного степу.<br />
Такі густі смарагдові слова<br />
жили в тобі і вибухали з тебе.</p>
<p>Слова росли із ґрунту, мов жита.<br />
Добірним зерном колосилась мова.<br />
Вона як хліб. Вона мені свята.<br />
І кров’ю предків тяжко пурпурова.</p>
<p>А хтось по ній прокопував рови.<br />
Топтав, ганьбив нам поле найдорожче.<br />
І сниться сон: пасуться корови —<br />
сім тучних, але більше тощих.</p>

<div>




</div>

<p>Скубуть озиме, нищать ярину,<br />
ще й гидять, гудять, ратицями крешуть.<br />
Трагічна мово! Вже тобі труну<br />
не тільки вороги, а й діти власні тешуть.</p>
<p>Безсмертна мово! Ти смієшься гірко.<br />
Ти ж в тій труні й не вмістишся, до речі.<br />
Вони ж дурні, вони ж знімали мірку<br />
з твоїх принижень — не з твоєї величі!</p>
<p>Твій дух не став приниженим і плюсклим,<br />
хоч слала доля чорні килими<br />
то од Вілюйська до Холуйська,<br />
то з Києва до Колими.</p>
<p>З усіх трибун — аж дим над демагогом.<br />
Усі беруть в основу ленінізм.<br />
Адже ніхто так не клянеться богом,<br />
як сам диявол — той же шовінізм.</p>
<p>Як ти зжилася з тугою чаїною!<br />
Як часто лицемірив твій Парнас!..<br />
Шматок землі,<br />
ти звешся Україною.<br />
Ти був до нас. Ти будеш після нас.</p>
<p>Мій предковічний,<br />
мій умитий росами,<br />
космічний,<br />
вічний,<br />
зоряний, барвінковий…<br />
Коли ти навіть звався — Малоросія,<br />
твоя поетеса була Українкою!</p>

<div></div>