<strong>Леся Степовичка – Балада про чорного і білого янгола</strong>
<p>Липневої нічки зустрілась я з янголом близько<br />
торкнувся легенько крилом, мовив голосом тихим:<br />
побудь, мов, зі мною, приємне твоє товариство,<br />
у плавнях орільських ми знайдемо радість і втіху!</p>
<p>Рука льодяна мого серця палкого діткнулась,<br />
холодні вуста усміхались так ніжно й принадно,<br />
не зчулась душа, як спокою і волі позбулась,<br />
і, відчаєм гнана, пішла до Ріки на пораду:</p>
<p>“Ореле, матусю, рятуй, моя пристрасть — мов пастка,<br />
висушує спрага, жага невгамовна і згуба.<br />
Який він вродливий, який неземний і прекрасний!<br />
І все ж він жартує і зовсім мене він не любить.”</p>

<div>




</div>

<p>Й шепнула Орілька: “Лети, моя донечко, далі!<br />
Ти, бідна, не білого янгола, чорного стріла.<br />
Той чорний лиш тішитись буде з твоєї печалі.<br />
А білий, де, знаєш сама, його скурта обсіла.</p>
<p>Шкодуй, моя донечко, серця на любощі зайві,<br />
Не пий, моя донечко, з глека цього — він порожній.<br />
Не схиб, бо часу в тебе мало для праці зосталось,<br />
Нехай він іде собі геть, янгол тьми подорожній!</p>
<p>До білого линь, і молися, якщо він озветься,<br />
І слабкість спокутуй свою, і  благай про натхнення!<br />
Бо янгол той чорний — спокуса земна, що минеться,<br />
А янгол той білий — Покликання Вище, поетко!”</p>
<p>…Облудлої хтивості пута ослабли, і тіло<br />
оману дурну подолавши, злетіло над плесом.<br />
І янгола чорного тінь у воді розчинилась.<br />
І янгола білого усміх сяйнув в піднебессі…</p>

<div></div>