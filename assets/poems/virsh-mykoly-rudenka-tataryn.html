<strong>Микола Руденко – Татарин</strong>
<p>Ніби душу лікую від давніх ошпарин —<br />
Років сорок це лихо забути велю:<br />
У багнюці конає побитий татарин,<br />
Його руки мотуззям зап’яті в петлю.</p>
<p>Я не знаю за віщо дядьки завелися —<br />
Дико люди жили у донецьких степах.<br />
Душу й досі пече голова його лиса<br />
І той камінь, що людською кров’ю пропах.</p>
<p>Хто ж він був, цей татарин?.. Не відаю<br />
досі.<br />
Били, мабуть, за те, що він череп голив.<br />
Чи за те, що у зайшлого очі розкосі.<br />
Чи за жменьку порічки, за пригорщу слив.</p>
<p>Я ж любив цих людей, односельців<br />
суворих, —<br />
Всі до мене і добрі, й привітні вони.<br />
В кулачищах вугілля чорніє, мов порох.<br />
Я трясу їх за руки: скажи, зупини!..</p>

<div>




</div>

<p>То не люди були — дикі звірі неначе.<br />
Стала просто багном нежива голова.<br />
І відтоді запала у серце дитяче<br />
Недовіра до вашого, люди, єства.</p>
<p>Все ви можете, все — і любити.<br />
й страждати,<br />
І на доти ворожі лягати грудьми.<br />
Але як зрозуміти і як розгадати<br />
Всю криваву безодню лихої пітьми?</p>
<p>Я ненавиджу вас, дикуни-односельці.<br />
Я люблю вас без міри, мої земляки.<br />
І живе моє серце то в світлій веселці,<br />
То у відчаї, котрий вдихнули віки.</p>
<p>Ніби душу лікую від давніх ошпарин,<br />
Несучи у душі той донецький “рощот”.<br />
І приходить до мене забитий татарин,<br />
І скривавленим ротом питає: за що?..</p>

<div></div>