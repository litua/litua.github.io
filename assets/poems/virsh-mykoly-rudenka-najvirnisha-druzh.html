<strong>Микола Руденко – Найвірніша дружина</strong>
<p>Перед могильним гнітом самоти,<br />
Який на душу давить неугавно,<br />
Вже й ти зробилася чужою —<br />
ти,<br />
Що найріднішою була недавно.</p>
<p>Всю логіку спустошено до дна,<br />
В гнівливості досягнута вершина.<br />
І залишилася мені одна<br />
Подруга давніх літ —<br />
Гірка дружина.</p>
<p>Коли зірок і куль гримучий сплав<br />
Мене прийняв до себе у науку —<br />
Неначе із-за хмари хтось поклав<br />
Мені на поперек залізну руку.</p>
<p>Не гасять болю ні бинти, ні мазь —<br />
І, може, це пояснить лиш могила:<br />
Та куля, котра в поперек вп’ялась,<br />
Мені живу істоту прищепила.</p>

<div>




</div>

<p>Це так давно було, давно колись —<br />
Тоді, як сталлю прогриміла туча.<br />
Від тих часів ми звиклись і зжились,<br />
Моя невигойна, моя болюча!</p>
<p>Ти дихаєш під боком у журбі,<br />
Штовхаєш серце на світанку рано.<br />
Є справді щось солодке у тобі,<br />
О боле мій —<br />
Моя блокадна рано!</p>
<p>Твоя чутливість з’єднує мене<br />
Із хмарами та сонцем, та вітрами.<br />
І жоден дощ хребет не обмине —<br />
На ньому ставить синоптичні драми.</p>
<p>Пройшли повз серце череди жінок.<br />
Та ось ударила крута година —<br />
Лише тобі й мені плетуть вінок<br />
З тернів євангельських,<br />
Моя єдина.</p>
<p>О Господи! Дай із твого лиця<br />
Росинку випити, щоб мати силу…<br />
Лиш ти зі мною, боле, до кінця —<br />
В одній труні ми й ляжемо в могилу.</p>
<p><em>21.02.1979</em></p>

<div></div>