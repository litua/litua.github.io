Юрій Андрухович – Планетарій<p>вчимося бути далекоглядними<br />
недільного дня тяжіємо до повчальних розваг і видовищ<br />
розглядаємо небо зі сферичної башти<br />
випнутої мов око циклопове<br />
неподалік чортового колеса та літньої естради<br />
виткими сходами прямуємо до зірок<br />
припадаємо до телескопа мов до дерева<br />
наводимо різкість в окулярі<br />
ця чудодійна гармата для споглядання висот<br />
показує нам парад планет<br />
на цупкому картоні небесної мапи<br />
засвічуються одне за одним електричні сузір’я<br />
хочемо запам’ятати їхні назви<br />
адже навколо стільки туманностей<br />
нетерпляче питаємо коли ж буде<br />
чумацький шлях<br />
зійшовши знову на землю<br />
стріпуємо з плечей місячний пил<br />
п’ємо лимонад у павільйоні напроти<br />
саме тут і саме сьогодні<br />
випадково<br />
навіки</p>

<div>




</div>

<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>