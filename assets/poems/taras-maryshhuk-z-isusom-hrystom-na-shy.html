<strong>Тарас Марищук – З Ісусом Христом на шиї…</strong>
<p>З Ісусом Христом на шиї,<br />
та з пляшкою горілки в руках,<br />
з вищою освітою, а ще краще з двома,<br />
лежить собі на узбіччі нікого не чіпа.<br />
А у старій квартирі чекає тільки маленьке хворе кошеня,<br />
холостятське життя та купа брудного посуду.<br />
А колись там жила його сім’я,<br />
він мав добру державну посаду,<br />
його дружина чекала з роботи,<br />
а він затримувався допізна.<br />
Люда…ні, не так — Людмила не витримала,<br />
забрала дітей та пішла.<br />
Через рік прийшов наказ про звільнення,<br />
а ще через два документ, де писало:<br />
«Розірвання шлюбу та розподіл майна».<br />
То кошеня йому в шию дихало,<br />
терлось об Ісуса Христа,<br />
А він повторяв: «Сука. Сука.»<br />
І вкотре сам собі, наодинці вже з дорослим котом,<br />
наливав повний стакан, цілував Ісуса Христа і казав:<br />
«Дякую, що поруч є хоча б ти. Нехай буде воля твоя»<br />
І бог вказав йому на узбіччя – де помер він смертю героя.</p>

<div></div>