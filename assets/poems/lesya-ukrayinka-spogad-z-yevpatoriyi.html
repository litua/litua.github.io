<strong>Леся Українка – Спогад з Євпаторії </strong>
<p>Море стелиться чорним, важким оксамитом,<br />
небо чорне і хмарне тяжіє вгорі,<br />
тільки де-не-де, мов передсмертним останнім привітом,<br />
промовляє зоря до зорі.</p>
<p>Невидимками крадуться чорні ворожії хвилі,<br />
тихо, тихо, мов хитрих злочинців гурти,<br />
і причаїли гомін, і скрили всі гребені білі,<br />
ледве дишуть… підкрались і вдарили зразу в борти,</p>
<p>потрясли корабель наш і з реготом геть відкотились…<br />
Знову тиша і знов темна сила таємно чига…<br />
Від вогнів вартових дві дороги на морі зустрілись:<br />
смуга мертво-зелена й криваво-червона стяга.</p>
<p>Ледве мріє, мов привид, далекеє соннеє місто,<br />
ні вогнів, ані гуків музики до моря не шле.<br />
Тихо так, наче вимерло в світі навколо все чисто,<br />
тільки море зосталось, а в ньому щось чорне і зле.</p>
<p>Чи се ж та «країна світла</p>
<p>і прозорої блакиті»,</p>
<p>де колись я забувала,</p>
<p>що десь є негода в світі?</p>
<p>Світло зникло, небо змеркло,</p>
<p>і блакить укрили хмари,</p>
<p>від минулого зостались</p>
<p>невиразні, смутні мари.</p>

<div>




</div>

<p>Де ж ти, наша люба Stella Maris ясна?</p>
<p>Ти колись нам слала</p>
<p>доріженьку світла, вабила нас красна,</p>
<p>долю віщувала.</p>
<p>Де той білий човник, що по тій дорозі</p>
<p>з нами плив «на чисте»?</p>
<p>Де те все поділось, що тоді нам мрілось, –</p>
<p>ясне, урочисте?</p>
<p>Білий човник, може, десь тут на причалі</p>
<p>тихо спочиває,</p>
<p>Stella Maris, може, завтра без печалі</p>
<p>цілий світ осяє,</p>
<p>тільки те, що мрілось, не питай, де ділось,</p>
<p>не питай… немає…</p>
<p>А тоді: «Нас було тільки двоє,</p>
<p>хвилі скрізь коло нас коливались,</p>
<p>і такі ми самотні обоє</p>
<p>серед того простору здавались.</p>
<p>Я дивилась на тебе, мій брате,</p>
<p>що гадала, не вимовлю зроду,</p>
<p>чим було тоді серце багате,</p>
<p>поховала я в тихую воду».</p>
<p>Я дивлюсь на сю чорну безодню.</p>
<p>Де то спить моя думонька, де?</p>
<p>Де б не спала, навіки пропала,</p>
<p>так, як любе життя молоде!..</p>
<p>27.07.1904</p>

<div></div>