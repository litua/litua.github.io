<strong>Дмитро Павличко – “Хочу тебе цілувати. Рятунок…” </strong>
<p>Хочу тебе цілувати. Рятунок<br />
Є в поцілунках від смерті. Бери<br />
Келех негайно, бо звітріє трунок –<br />
Більше на нього не буде пори.</p>

<div>




</div>

<p>Це невагомість. Легкі і прозорі<br />
Стали печалі й турботи. Земля<br />
Нас відпустила. Ми вийшли між зорі,<br />
Мов космонавти із корабля.</p>
<p>Не відпускай мене. Зоряна пуща<br />
Може поглинути. Дай же уста!<br />
Ти в поцілунках така невсипуща,<br />
Як у роботі бджола золота.</p>
<p>***</p>

<div></div>