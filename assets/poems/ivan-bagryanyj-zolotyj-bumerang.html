<strong>Іван Багряний – Золотий бумеранґ</strong>
<p>В орбіті сонця Альма Матер<br />
Маршрутом зоряних фрегатів<br />
В етері з гуготом летить<br />
Крізь цілий ряд тисячоліть…<br />
Ані на мить,<br />
Ані на цаль<br />
Не схибивши, невтомно ходить —<br />
Космічний еліпсис виводить<br />
І разом з сонцем гне в безодні<br />
Непередбачену спіраль.<br />
З яких же воль? Якого бога?<br />
І з примхи дьявола якого?<br />
Куди й по що — без мап,<br />
без дат<br />
Параболить, летить фрегат,<br />
Параболить<br />
серед нічого?<br />
Куди?<br />
Звідкіль цей корабель —<br />
Мара безоднь, мара пустель?!.<br />
Від нефіксованої дати,<br />
Через мільйони літ і ер,<br />
Аж дотепер і відтепер<br />
Жене в етері Альма Матер, —<br />
Стримить! Жене із сонцем вдвох<br />
Космічним, божевільним гоном,<br />
За беззаконням чи законом,<br />
Шляхом космічних катастроф;<br />
В ніщо, у безвість, у ніде —<br />
Параболить,<br />
поки впаде.<br />
Параболить поза законом.</p>
<p>Але де падати й куди?<br />
Нема понять “сюди” й “туди”,<br />
Нема сторін, ні дна, ні д’горі, —<br />
Порожнява фантасмагорій,<br />
Порожнява нудна, страшна,<br />
Порожнява без меж, без дна,<br />
А в ній, в ній крах —<br />
лиш зустріч двох, —<br />
Фінал космічних катастроф.<br />
І гонить, гонить в безвість чвалом,<br />
У невідоме, на поталу,<br />
В ніщо, у ніч закований,<br />
Параболить рокований.<br />
Параболить к цьому фіналу<br />
Життям вантажен корабель —<br />
Мара безоднь,<br />
Мара пустель.<br />
Від нефіксованої дати<br />
Так вічність падає, летить,<br />
Через пустелі миготить<br />
В орбіті сонця Альма Матер.<br />
Вже й сонце, падати й світить<br />
Стомившись, стало погасати —<br />
В орбіті сонця Альма Матер…</p>
<p>ІІ<br />
Холодні ґлетчери і шпилі,<br />
Материків хребти в тумані,<br />
Ясні свічада океанів,<br />
Плаци великі і малі —<br />
Пливуть по круглій оболонці<br />
І повертаються під сонцем…<br />
І повертаються в імлі<br />
Рухливі контури землі.</p>
<p>ІІІ<br />
Так перед учнем на столі —<br />
Десь на Землі — її подоба,<br />
Продукт людського мозку, глобус —<br />
Портретик капосний Землі —<br />
Перед ясним дитячим оком<br />
Стає то тим, то іншим боком<br />
Пливе…<br />
Ах лихо! Чи ж пливе?<br />
Чи так?<br />
Зовсім не так, сливе.<br />
Невдалий твір митця-невдахи<br />
Напів з паперу, напів з бляхи,<br />
Підмазаний, щоб не рипів,<br />
Рипить в коростяві струпів, —<br />
В тенетах різних ахіней,<br />
В пітканні мотузів і шлей.<br />
Географічних смуг і ліній, —<br />
Як дохла вобла в ятерині<br />
З прогоничем у животі,<br />
Рахуби завдає отій<br />
Малій допитливій дитині.<br />
Лиш марно хмарить тихий зір<br />
Грайливих радісних озір —<br />
Очей дитячих синіх-синіх,<br />
Єдиних тут живих озір.<br />
По копії нулі, нулі…<br />
Ах, любий мрійнику з Землі!<br />
Покинь цю бульбу на столі!<br />
Облиш цю копію Землі.</p>
<p>IV<br />
Через етер, через віки,<br />
Без втулки, осі і чоки,<br />
Без компаса і без стерна… —<br />
Оце-о Мати! Це вона!</p>
<p>Жене безоднями в імлі,<br />
Мерехкотить на чорнім тлі.</p>
<p>Яснять свічада океанів,<br />
Мигають пасма гір в тумані,<br />
Материки й архіпелаги,<br />
І острови, і острівці<br />
З нічних холодних манівців<br />
Біжать по соняшну наснагу.<br />
Спішать. Пливуть,<br />
пройшовши тінь,<br />
Під зливу соняшних промінь.</p>
<p>І гріє сонце їх і ллє<br />
Снагу через мільйони льє, —<br />
Свій живодайний вогнецвіт<br />
Без обміру і без контролю<br />
Потопою злива в юдолю —<br />
В живий, ним витворений світ, —<br />
Нехай буя! Нехай живе!<br />
Нехай лишень за ним пливе.</p>
<p>І радо назирці здаля<br />
Не відстає, спішить Земля.<br />
Попід зеніт притьмом проходить,<br />
Під зливу кожну цаль виводить,<br />
Живе! — і плодить, плодить, плодить, —<br />
Мільйонам форм життя нове<br />
Дає<br />
Й безоднями пливе.<br />
Колиска. Фарма. Корабель!!.<br />
Мара безоднь. Мара пустель.</p>
<p>V<br />
Благословенний світ — Едем!<br />
Скарбів незлічених юдоля,<br />
Доробок безлічі віків,<br />
На золотих шнурах ґондоля —<br />
Земля п’ятьох материків.</p>
<p>Буяє, миготить, тріпоче,<br />
Через безмежну прірву ночі<br />
Жене, мов радости юла, —<br />
Стримить через усенькі сфери<br />
В серпанку ніжнім атмосфери…</p>
<p>Дитина Сонця і Тепла.<br />
Колиска людськости — Земля.</p>
<p>VI<br />
Земля без Заходу і Сходу,<br />
На два льодових бігуни.</p>
<p>На двох суцільних брилах льоду<br />
Лише й немає там народу,<br />
Бо не бува, либонь, весни.</p>
<p>Там не сягає сонця промінь.<br />
Там не буває злив і грому.<br />
Там прирекли вже так — “не жить”.<br />
Бігун не йде, бігун стоїть.</p>
<p>Між бігунами ж, між льодами,<br />
Між бігунами буйний цвіт.<br />
Між бігунами барви-плями…<br />
Між бігунами рух і гамір…<br />
Між ними казка, казка — світ!<br />
Світ в веселках, у гомоні,<br />
Світ в радіснім поломені.</p>
<p>Там кожна чверть і кожна цаль<br />
Під зливу соняшну виходить, —<br />
Живе<br />
І плодить, плодить, плодить…<br />
І тче в них соняшний рискаль<br />
В мільйонах форм, як дивні міти,<br />
Життя окремішніх світів,<br />
Щоб кожен жив,<br />
Щоб кожен цвів,<br />
Родився сам і вмів родити.</p>
<p>Благословенний світ — Едем!</p>
<p>VII<br />
Так в буйнім патосі цвітіння,<br />
Покірна воля рискаля,<br />
Пливе й гойдається над синню<br />
Колиска людськости — Земля.<br />
Колиска безлічі народів,<br />
Доробок безлічі віків,<br />
Земля без Заходу і Сходу —<br />
Земля п’ятьох материків.</p>
<p>Буяє. Миготить. Тріпоче.<br />
До млосних любощів охоча.<br />
У діадемі променів,<br />
У веселках, у гомоні,<br />
Серед пітьми, серед пустелі —</p>
<p>Яка ж бо ти й прекрасна, леле!<br />
Яка ж ти й гарна оддаля,<br />
О, Альма-матінка Земля!</p>
<p>VIII<br />
Земля без Заходу і Сходу,<br />
Без конфірмації Земля, —<br />
Без пашпорту в просторах ходить,<br />
Без атестації гуля.</p>
<p>А на Землі… Гей на Землі…<br />
Там на Землі туман і мла.<br />
Там на Землі діла малі —<br />
Діла людські — свої діла.</p>
<p>Торги… Бойовиська… Походи…<br />
Аж кров’ю давиться Земля!<br />
Земля без Заходу і Сходу,<br />
Без конфірмації Земля, —<br />
У приписи<br />
сповивана,<br />
Ґранатами<br />
поливана,<br />
Засмикана,<br />
закивана<br />
Земля.</p>
<p>І кожен день, і уночі<br />
І кожна тля — анічичирк.</p>
<p>Земля без Заходу і Сходу<br />
Та й і без виходу Земля!<br />
Там без квитка, либонь, не ходять,<br />
Там без ключа й замка не сплять.</p>
<p>І кожен день, і уночі<br />
І кожна тля — анічичирк.</p>
<p>Без пашпорту не родиться,<br />
Без дозволу — не мре,<br />
Без кодексу — не сходиться,<br />
Без “права” — не бере.<br />
Не їсть без молитовника,<br />
Не любить без чиновника,<br />
Без палки й арештовника<br />
Ні мовить, ні оре.<br />
Не снить без конституції,<br />
Не д’хне без контрибуції,<br />
Без чиншу й екзекуції<br />
Ні дума, ні пере…</p>
<p>Земля без Заходу і Сходу,<br />
Без конфірмації Земля, —<br />
Без пашпорту в просторах ходить,<br />
Без візи шейха й короля.</p>
<p>А на землі… Гей на Землі…<br />
Там на Землі туман і мла.<br />
Там на Землі діла малі,<br />
Діла людські — свої діла:<br />
На “Сходи” й “Заходи” розбили,<br />
Переділили бігуни<br />
І кожну чвертку розчертили,<br />
Мов “пітагорові штани”.</p>
<p>Та все стовпи… стовпи… і лати…<br />
І таблички, і патрулі…<br />
Що стовп — то й штат, а в кожнім штаті<br />
Наглядачі і “королі”,<br />
Чи раднаркоми там, магоги,<br />
Божки, божечки й демагоги,<br />
Шамани й йоги…<br />
Що кому!<br />
Несуть Талмуд. Пасуть юрму.<br />
Ведуть її. Вставляють стекла.<br />
Несуть ключі від “Раю” й “Пекла”,<br />
Та у всіх нові! Та у всіх свої!..</p>
<p>Я пізнаю Тебе по їх!<br />
Я пізнаю тебе по шатах —<br />
По глицях, по стовпах, по латах,<br />
По тюрмах,<br />
По тюремних ґратах!<br />
Я пізнаю тебе по штатах,<br />
О, Мати-Земле, Альма Матер!<br />
О, Земле Мати, Альма Матер!</p>
<p>ІХ<br />
Щезає ніч. Щезає день<br />
В безодню, в вічність, у ніде…<br />
Серед пустель на чорнім тлі<br />
По сніжно-білій оболонці<br />
Пливуть і крутяться під сонцем,<br />
Пливуть і крутяться в імлі<br />
Рухливі контури Землі.</p>
<p>Х<br />
Ось край богів, жертовня Чарки —<br />
Вітчизна Данте і Петрарки<br />
У сяйво з темряви гряде<br />
І Елінку стару веде<br />
За руку —<br />
впитися іще<br />
Хмільної радости, ачей<br />
Не доведеться раптом вдруге…<br />
Країна пензля в плямах, в смугах…<br />
Країна мрійників-майстрів…<br />
Країна деспотів-царів…</p>
<p>Попід зеніт притьмом проходить<br />
І у зеніт люфу наводить,<br />
І у зеніт стромля хрести,<br />
Стромля зіньки, стромля персти…</p>
<p>Неначе просить до “Раю” —<br />
Ридає, ницьма лежучи,<br />
І хтось у ній ключі тримає —<br />
До “Раю” начебто ключі.<br />
Підносить очі і персти,<br />
Підносить чаші і хрести,<br />
Підносить руки д’гoрі, д’гoрі!..<br />
У власних вир фантасмагорій.</p>
<p>А д’гoрі —<br />
тільки пустота,<br />
А в ній, як латка золота,<br />
Пливе Вона — минає зорі.</p>
<p>О, край Петрарки й край Тезея!<br />
Край мрій, колізій, Колізея!..<br />
Ще Юлій Цезар і Нерон<br />
Навчали в нім божків любити,<br />
Навчали різатись і битись<br />
Та шанувати блиск корон.</p>

<div>




</div>

<p>Відтоді всохла навіть Лета.<br />
Відтоді вимерли поети.<br />
Вона ж усе шука мети, —<br />
Стромля в зеніт зіньки й персти,<br />
Шукає “Раю” в атмосфері —<br />
В якійсь там сфері у етері, —<br />
Ридає, ницьма лежучи,<br />
Й тримає ковані ключі.</p>
<p>Сама собі снує тенета,<br />
Сама собі жалобу тче,<br />
Замісто Тибра, прагне Лети,<br />
Замісто сонця…<br />
От іще!<br />
Ах, Земле — Земле! Все вотще!<br />
Там пустота в тій дивній сфері<br />
Химерних мрій Аліґієрі!..</p>
<p>І блідне Дантова свята,<br />
Зникає смужка золота.</p>
<p>ХІ<br />
Серед пустель, на чорнім тлі,<br />
По сніжно-білій оболонці<br />
Пливуть і крутяться під сонцем,<br />
Пливуть і крутяться в імлі<br />
Рухливі контури Землі.</p>
<p>ХІІ<br />
…………………………………………………<br />
Безводні Азії пустелі…<br />
Холодні Арктики сніги…<br />
Земель гавайських упруги<br />
На бо’зна котрій паралелі…</p>
<p>І чорна млость лісів тропічних,<br />
І субтропічних прерій синь<br />
По циферблату, гейби тінь,<br />
Проходять у мандрівці вічній, —<br />
Спішать в нікуди, у ніде.<br />
Деталь іде —<br />
Деталь везе.</p>
<p>ХІІІ<br />
Месопотамія… Едем<br />
На тихих водах Іордану…<br />
Строкатий клин земель Корану…<br />
Обличчя Індії руде…</p>
<p>І чорний жмут кряжів Паміру…<br />
Рівнин слов’янських сиза шкіра…<br />
Країна пагод… Мла Сибіру…<br />
І в туманах архіпелаг —<br />
Межи морями плями, плями<br />
Під смолоскипом Фудзіями…<br />
Строкатий Пан-Європи стяг…<br />
І знову ось архіпелаг —<br />
Вітчизни Байрона й Шекспіра.</p>
<p>А над усім, як в казці, прoбі!<br />
Ходою велетня іде<br />
Вітчизни саґ великий чобіт.</p>
<p>XIV<br />
Іде у Ніч… А інші — в День.</p>
<p>Америк двох крилата птиця<br />
В емалі лине голубій.<br />
За нею слідом чорнолиця<br />
Країна муринів — вдовиця —<br />
Лицем під соняшний прибій, —</p>
<p>Пливе, щоб зникнути за грані<br />
В безмежнім тихім океані…</p>
<p>А ген-ге-ен з-за лінії,<br />
Загублене у синяві,<br />
Од всіх одірване, одно<br />
Спішить Австралії плесно.</p>
<p>Спішить-спішить — не дожене<br />
Дитя мале, дитя дурне…</p>
<p>Так в зливі сонця, у етері<br />
Пливе при власній атмосфері,<br />
Пливе на протязі віків<br />
Земля п’ятьох материків.</p>
<p>XV<br />
Від тропіків й до моря льоду,<br />
Від Ґанґу й геть до Шпіцберґен<br />
Багато перейшло народів,<br />
Ще більше перейшло племен,</p>
<p>Відколи став цей дивний світ —<br />
За час кількох мільйоноліть.</p>
<p>І вже не так у тій Ґондолі.<br />
У тій колисці — на Землі.<br />
Малі пташата вже не голі,<br />
Не голі вже та й не малі;</p>
<p>Перемальована руками<br />
Не та вже й смужка золота,<br />
Геть переснована дротами<br />
Сама й колиска вже не та.</p>
<p>Не так уже у тій Ґондолі,<br />
У тій колисці — на Землі<br />
І не дієзи вже — бемолі<br />
Стоять в піснях й пісні не ті…</p>
<p>Але ж по-давньому Ґондоля<br />
Береться сонцем і цвіте —<br />
Але ж по-давньому Ґондолю<br />
Гойдає сонце золоте.</p>
<p>XVI<br />
У смугах рік, у смугах гір,<br />
Строката, закосичена,<br />
Помежи гір, межи озір<br />
Розписана, розмічена,<br />
Покраяна на тьму знамен,<br />
Поділена межи племен.<br />
Що шмат, то й клин до клину клином.<br />
І кожен клин — то є країна.<br />
І так всі п’ять материків.<br />
Посіли їх аж геть до цалі…</p>
<p>Перевантажені, важкі<br />
Гойдаються материки<br />
На ніжно-голубій емалі.</p>
<p>XVII<br />
А по емалі — нікелі,<br />
Такі малі, такі малі! —<br />
А по емалі — нікелі<br />
Мікроскопічні кораблі:</p>
<p>Пливуть години і тижні,<br />
Пливуть навколо бігунів…</p>
<p>З країни Данте і Петрарки —<br />
Десь до країни Далай-Лами,<br />
А чи з вітчизни Пива й Марки —<br />
До смолоскипу Фудзіями.</p>
<p>Чи то із дикого Сибіру —<br />
В химерний край Шехерезади,<br />
Чи десь довозять чорношкірих<br />
В країну Розуму і Ладу…</p>
<p>Пливуть малі… такі малі! —<br />
По голубому нікелі…</p>
<p>Нехай пливуть — їм тра пливти.<br />
Багато їх — країв отих.</p>
<p>Багато їх та й всі вони,<br />
Мов край той Данте і Петрарки…</p>
<p>Придатен опис без ремарки<br />
На всі чотири сторони.</p>
<p>XVIII<br />
Щезає ніч.<br />
Щезає день, —<br />
В безодню. В вічність. У ніде.<br />
Серед пустель на чорнім тлі<br />
По сніжно-білій оболонці<br />
Пливуть і крутяться під сонцем,<br />
Пливуть і крутяться в імлі<br />
Рухливі контури Землі.</p>
<p>ХІХ<br />
І вибігають по одній,<br />
І ось збираються роями<br />
Країни — плями… плями… плями… —<br />
Мов проти сонця дітвора,<br />
В міжгір’ях, в нетрищах, в ярах, —<br />
Таборища людських племен…</p>
<p>А серед них он —<br />
край пісень<br />
І зветься край той<br />
Україна!</p>
<p>ХХ<br />
Серед слов’янської рівнини,<br />
Межи Сибіром і хребтом<br />
Карпатських гір — крутим хребтом —<br />
Пливе під сонцем Україна:</p>
<p>Лице в зеніт. Коса в цвітінь.<br />
Рожеві руки в моря синь.<br />
Заквітчана, усміхнена<br />
І мрійна над усіх вона.</p>
<p>Плацдарм сливе одвічних воєн,<br />
Бойовиськ край, від Трої втроє<br />
Чи не славніших рубежів.<br />
Земля Олегових героїв.<br />
Земля Буй-Тура смілих воїв.<br />
Край волелюбців, край мужів<br />
Пренепокірних.<br />
На межі<br />
Між двох світів, як Ельдорадо,<br />
В Гелладу з Арктики проспект,<br />
Всіх завойовників завада,<br />
Всіх завойовників об’єкт.</p>
<p>Не ‘дин там кораблі спалив.<br />
Не ‘дин там пальці посмалив,</p>
<p>Земля титанів-“нетитанів”,<br />
Земля веселих кобзарів.<br />
Не бракувало там Боянів,<br />
А й не було своїх царів.<br />
Не бракувало й на діла<br />
І хоч хай доля обійшла,<br />
І хоч нема ім’я у світі<br />
Та буйно родяться в ній діти,<br />
Хоч доля й мачуха була…</p>
<p>Земля титанів-“нетитанів”,<br />
Земля могутніх кобзарів…<br />
Й пливе із давньої пори —<br />
З давно забутої пори —<br />
Десь у майбутнє з сонця п’яна,<br />
Пливе!..<br />
Либонь, щоб все з початку.<br />
Над пережитим, мов печатки,<br />
Стоять хрести, лиснять могили…<br />
Там вже ні гіку, ні луни,<br />
Де печенізькі табуни<br />
Та скитські тичбища ходили.</p>
<p>Вже не бряжчать мечі, як здавна.<br />
В лискучім соняшнім пилу<br />
В Путивлі-граді на валу<br />
Давно не плаче Ярославна, —</p>
<p>Лице в зеніт, коса в цвітінь,<br />
Рожеві руки в моря синь, —<br />
Заквітчана, усміхнена<br />
І мрійна над усіх вона.<br />
Тож Край-Титан! То по росі<br />
У перламутрі-поросі<br />
Плацдарм бойовиськ. Край-дитина.<br />
І зветься край той Україна.<br />
А в ній…</p>
<p>ХХІ<br />
…Десь в місті чи в селі<br />
Маленький хлопчик при столі<br />
Тримає копію Землі.<br />
По паралелях пальцем водить —<br />
Перетина меридіан,<br />
Минає гір хребти і води —<br />
До Уругвая пішки ходить<br />
Через Індійський океан.</p>
<p>З ночей казок Шехерезади<br />
Навпрост по сизих пасмах гір<br />
Йде до співочої Гренади<br />
Через Єгипет і Памір.<br />
З душних ночей Шехерезади<br />
До Ніневії…<br />
До Геллади…</p>
<p>І мерехтять ясні свічада<br />
Дитячих радісних озір.</p>
<p>Маленький світ — малий хлопчисько,<br />
Син Сонця — велетня світів!<br />
Він задоволений з колиски —<br />
З Землі п’ятьох материків, —<br />
По паралелях пальцем водить…</p>
<p>Нехай!<br />
Нехай!<br />
Нехай же ходить.<br />
Родившись жити і цвісти, —<br />
Йому цвісти! Йому іти!<br />
Йому йти радісним походом!</p>
<p>І повертається пухир,<br />
Рипить, повзе нерівно, скоком, —<br />
І посміхається над ним<br />
Світила син блакитноокий.</p>
<p>По копії нулі… нулі…<br />
Ах, любий мрійнику з Землі!</p>
<p>Крути її, щоб аж свистіла!<br />
Крути-крути, щоб аж гула!<br />
Щоби просторами летіла,<br />
Щоб над безоднями пливла,<br />
Щоб в сяйві сонця золотого,<br />
Щоб без диявола лихого,<br />
Щоб тільки жити і цвісти, —<br />
Крути її!<br />
Крути!<br />
Крути…</p>
<p>ХХІІ<br />
Мов після вибуху гарматень,<br />
Без втулки, осі і чоки<br />
Параболить через віки,<br />
Параболить фрегат з фрегатів.</p>
<p>Жене безоднями в імлі…<br />
Мерехкотить на чорнім тлі…</p>
<p>Яснять свічада океанів,<br />
Лисніють пасма гір в тумані<br />
Через етер, крізь всенькі сфери…</p>
<p>І мерехтять ясні озера<br />
В малого хлопчика з Землі.</p>
<p>Крути ж її, щоб аж свистіла!<br />
Крути-крути, щоб аж гула!<br />
Щоби просторами летіла,<br />
Щоб над безоднями пливла,<br />
Щоб в сяйві, сонця золотого,<br />
Щоб без диявола лихого,<br />
Щоб тільки жити і цвісти, —<br />
Крути її!<br />
Крути!<br />
Крути…</p>
<p>ХХІІІ<br />
Пливуть світи.<br />
Холонуть зорі.<br />
В порожняві фантасмагорій<br />
Ані початків, ані дна, —<br />
Порожнява нудна, страшна,<br />
Порожнява без меж, без дна,<br />
А в ній Вона<br />
минає зорі.</p>
<p>Біжить мандрівниця пустель,<br />
Береться сонцем і цвіте.<br />
Ані помилиться ніде.<br />
Ані зупиниться ніде.</p>
<p>* * *<br />
Тут — крапка. Тут урвав, далeбі, —<br />
На допит йти, на цундру треба<br />
Таки ж на тім на Кораблі —<br />
Таки в в’язниці на Землі.</p>
<p>Читачу любий! Пощо сміх?<br />
Не смійся, серце, — кажуть, “гріх”.</p>
<p>1932</p>

<div></div>