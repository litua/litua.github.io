<strong>Павло Мовчан – Сходження </strong>
<p>Слідком за хмарами зарухались і гори,<br />
засіяні пташиними кістьми,<br />
і захитався глибочезний корінь —<br />
твердь схилитнулась і здригнулись ми…<br />
Камінчик випорснув із-під ноги зрадливо,<br />
і ти раптово втратив опертя,<br />
втичкались пучки в камінь, наче в гриву,<br />
а тіло прагло повного злиття<br />
з масивом цим, що дихав пружно й спечно, —<br />
аж під грудьми вгиналося тепло, —<br />
камінчик падав, падав безкінечно —<br />
відлуння з стромовиння вгору йшло…<br />
Які дрібні були ми — два уламки,<br />
відділені життям скупим від гір, —<br />
мов краєвиди, загнані у рамки,<br />
бо перспективу звужував нам зір.<br />
Хоча нам страх розширював зіниці,<br />
та зір чіплявся вперто за граніт —<br />
згори і знизу дихала криниця,<br />
і захмілілий камінь, наче птиця,<br />
все падав, падав знизу — у зеніт…<br />
А ми з тобою важчі за каміння,<br />
тож надила донизу глибина,<br />
і під кутом прямим гріхопадіння<br />
була до нас історія земна.<br />
Навіщо ж нам ці сходження й вершини,<br />
чого ми прагнем? Вгору що жене?<br />
Якщо земля здригнеться і відкине<br />
уламків два на лоно крем’яне?<br />
Чого чіпляємось і рук не відпускаєм?<br />
Хапаємось очима за вершок.<br />
Під пучками вивітрюється камінь —<br />
порошить очі порох та пісок…</p>

<div>




</div>

<p>***</p>

<div></div>