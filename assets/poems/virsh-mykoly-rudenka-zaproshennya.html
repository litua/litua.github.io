<strong>Микола Руденко – Запрошення</strong>
<p>Заглянь до подвір’я, сідай біля тину.<br />
Тут двері відчиняться в кожну хатину.<br />
І в білому кухлі жіноча рука<br />
Тобі на вечерю подасть молока.</p>
<p>Захочеш, то буде і чарка, й пряженя.<br />
Якщо не жонатий, тут швидко оженять.<br />
Занидіти в смутках тобі не дадуть,<br />
І навіть толокою хату складуть.</p>

<div>




</div>

<p>З рідкого вапна вишумовує піна.<br />
Спідниця підтикана, голі коліна.<br />
І пісня, і зваба, і плетиво кіс,<br />
І в кожному слові крутенький заміс.</p>
<p>Якщо ж ти жонатий — біда невелика:<br />
Стільця не відсидів, хвороб не накликав.<br />
Заходь, перехожий! Було, не було—<br />
А ти не забудеш полтавське село.</p>

<div></div>