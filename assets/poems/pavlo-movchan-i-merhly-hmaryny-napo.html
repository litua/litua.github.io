<strong>Павло Мовчан – “І мерхли хмарини, наповнені світлом…” </strong>
<p>І мерхли хмарини, напоєні світлом,<br />
міняли химери подоби свої…<br />
І ніч прибувала — швидка, непомітна,<br />
вона закрадалась, мов злодій в гаї.</p>
<p>Усі кольори викрадала здовкола,<br />
і ширила очі, і вузила світ;<br />
я знав, що цих хмар не побачу ніколи,<br />
бо стануть дощами, перейдуть у лід.</p>
<p>І визначить меж я не міг поміж ніччю<br />
та днем, у якому я жив дотепер.<br />
Туман каламутив прозоре заріччя,<br />
і промінь останній на хмарі померх…</p>

<div>




</div>

<p>Роздвоювавсь розум. І зір розчахнувся.<br />
В проміжку вечірнім снувався туман.<br />
За світлом останній, захекавшись, гнався,<br />
шмагав по обличчю набряклий бур’ян…</p>
<p>У тіло впивався стоусто п’явкастий,<br />
тонкий, довгошиїй, чіплястий реп’ях,<br />
і хлюпала сутінь у груди хвилясто,<br />
мов крила важкі розпанахував птах.</p>
<p>Спинився і слухав тривалу погоню,<br />
що довго ще йшла у моєму єстві.<br />
І стукало болісно серце в долоні,<br />
немов забивали два цвяхи криві.</p>
<p>***</p>

<div></div>