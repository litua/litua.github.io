<strong>Леся Українка – «Мої любі, до мене ходіть! я сама» </strong>
<p>Мої любі, до мене ходіть! я сама.</p>
<p>Поговоримо думами тихо.<br />
Межи мною і вами нікого нема –<br />
не розлучить ні щастя, ні лихо,<br />
я спокійна, не бійтесь, слізьми не заллю<br />
ваші образи любі та милі,<br />
ви живі, бо я живо тепер вас люблю,<br />
ви для мене тепер не в могилі.<br />
Знаю добре – вже виросли квіти й трава<br />
на могилах, що стали над вами,<br />
але там тільки смуток і жах спочива,<br />
вас нема там, ви й досі між нами.<br />
Тільки смутно вам жити: зітханням, слізьми<br />
рідну тінь рідні люди вітають,<br />
ви – непрошені гості між тими людьми,<br />
що найбільше з усіх вас кохають.<br />
Ваше ймення в вигнанні, під карою сліз<br />
заборонено спогад про нього,<br />
образ ваш, мов упир, що з могили приліз,<br />
кров зганяє з обличчя рідного.<br />
Як осиковим кіллям отих упирів,<br />
так хотять забуттям вас прибити,<br />
обсіваються маком дрібниць, марних слів,<br />
аби ви не могли доступити.<br />
Як прибитий упир, ваша вражена тінь<br />
блідне, блідне, і смерть її криє,<br />
між живими і вами росте просторінь, –<br />
рідне серце могилу вам риє…<br />
Не дивіться докірливо, любі мої,</p>

<div>




</div>

<p>я не винна в сьому перед вами,<br />
вам давала я думи і мрії свої в час,<br />
як бавила інших словами.<br />
Не спиняла я сліз, хоч потоком лились,<br />
поки порох не змила могильний<br />
з ваших образів чистих, і знов, як колись,<br />
тривок з вами живий став і сильний.<br />
Кров з лиця, блиск очей я давала для вас<br />
без жалю, не боронячись, вільно,<br />
аж наблизивсь для всіх нас відродження час,<br />
і життя знов поплинуло спільно,<br />
Хоч дрібниці, клопоти і злидні життя<br />
нас надовго, бува, розлучають –<br />
так і перше було – в тім нема забуття, –<br />
рідні рідну таки зустрічають.<br />
Зустрічають зненацька на тих стежечках,<br />
де ми вкупі, бувало, ходили,<br />
в пісні голос озветься і слово в думках,<br />
все живе – і зникають могили.<br />
Жах і смерть, все, що прикре й нечисте, зника,<br />
і ніщо не стоїть межи нами…<br />
От і знову настала хвилина така,<br />
я сама, мої любі, – я з вами!<br />
І немає вже сліз в тій жаданій порі,</p>
<p>коли ми стоїмо на розмові, –<br />
ви ж для мене не мертві, страшні упирі,<br />
ви – створіння живої любові.</p>
<p>14.08.1904</p>

<div></div>