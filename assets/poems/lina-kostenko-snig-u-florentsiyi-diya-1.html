<strong>Ліна Костенко – Сніг у Флоренції. Дія 1</strong>
<p>ДІЙОВІ ОСОБИ</p>
<p><i>Джованфранческо Рустичі (Старий)<br />
Флорентієць<br />
Двоє ченців<br />
Брат Домінік<br />
Три статуї святих у глибині саду<br />
Дев’ять муз,<br />
</i>вони ж — в подобі<i>  карнавальних флорентійок,<br />
</i>вони ж — в подобі<i>  преціозних дам<br />
Сублімований чортик<br />
Маріелла</i></p>
<p><b>Дія відбувається в монастирі старовинного французького містечка Тур. XVI століття.</b></p>
<p>Завіса розсувається, як брама.<br />
ДІЯ І</p>
<p>Глухий закуток монастирського саду. Камінний мур у заростях малини, у здичавілих нетрях бузини. Час надвечірній. <i>Статуї святих</i> біля стіни старого храму. Фрагмент високих риштувань і сходи, що ведуть на риштування — кудись туди, аж під ґотичний дах.</p>
<p>У центрі проста дерев’яна лава, на ній сидить похилений <i>Старий</i>.</p>
<p>З’являються, як тіні, два <i>Ченці</i>, один із фоліантом під пахвою. Але ми будем звати їх монахами, «чернець»-бо слово чорне і сумне, «монах» — товсте і значно веселіше.</p>
<p><i>Перший монах</i></p>
<p>Іди сюди. Тут затишок, дерева.<br />
То, може, хоч тепер дограємо ту гру.</p>
<p>(Виймає шахи з тайничка оправи і, озираючись, відновлює позицію)</p>
<p>Тут був король. А тут ось королева.<br />
Був хід конем. Я взяв твою туру.<br />
Твій хід. Ходи.</p>
<p><i>Другий монах </i>(кивнувши на <i>Старого</i>)<i></i></p>
<p>А той нас не угледить?<br />
Чого він там сидить, насумрився, — дріма?<br />
Абату донесе, абат нас не погладить.</p>
<p><i>Перший монах</i></p>
<p>Та він такий, що вже його нема.<br />
Держись, ходжу. Ти що, мене кусати?</p>
<p><i>Другий монах</i></p>
<p>А ти ж як думав? Без ніяких фор.</p>
<p><i>Перший монах</i></p>
<p>Його привіз синьйор, такий носатий.<br />
І заплатив. Нещедрий був синьйор.<br />
За догляд, за тапчан, за монастирську юшку.<br />
За місце у землі, бо він йому земляк.<br />
Ну, прийняли. Дали якусь рядюжку.<br />
То він тут сів у затінку й закляк.</p>
<p><i>Другий монах</i></p>
<p>Ото не пощастило чоловіку…<br />
А що ж ти тут слона не захистив?</p>
<p><i>Перший монах</i></p>
<p>Та бий вже, бий.</p>
<p><i>Другий монах</i></p>
<p>Щоб так на схилку віку<br />
із милості попасти в монастир!</p>
<p><i>Перший монах</i></p>
<p>Шах королю. Рятуй свою корону.<br />
В Парижі траур, при дворі гризня.<br />
Король умер. І, звісно, хто при ньому<br />
був на коні, — посипались з коня.</p>
<p><i>Другий монах</i></p>
<p>То, може, це хтось із вельможних? Може,</p>
<p>(притишив голос)</p>
<p>це сам шу-шу тепер в такій нужді?</p>
<p><i>Перший монах</i></p>
<p>Та ні, він щось не схожий на вельможу.<br />
А втім, хто зна, який він був тоді?</p>
<p><i>Другий монах</i></p>
<p>(про всяк випадок голосно)</p>
<p>Новий король, є чутка, справедливий!<br />
Новий король є втілення чеснот!</p>
<p><i>Перший монах</i></p>
<p>Не говори до яблуні й до сливи.<br />
Чого боїшся, ти ж не гугенот.</p>
<p><i>Другий монах</i></p>
<p>А чи не вухо підіслав душпастир?<br />
Щось той старий і вчора тут різьбив.</p>
<p><i>Перший монах</i></p>
<p>Мабуть, в миру був непоганий майстер.<br />
Це ж він мені ці шахи і зробив.</p>
<p>Диви, яка робота філігранна!<br />
Які бундючні й пишні королі!<br />
А пішаки — то вбитий, то поранений.<br />
А кінь, ну й кінь! — без вершника в сідлі.</p>
<p>(Підносить до очей малесенькі фігурки)</p>
<p>А королева, страшно взять за талію!</p>
<p><i>Другий монах</i></p>
<p>Ти що їх держиш, наче комарів?</p>
<p><i>Перший монах</i></p>
<p>Так розтерзали бідну ту Італію.<br />
Все ділять, ділять…</p>
<p><i>Другий монах</i></p>
<p>Тихше, ти здурів?</p>
<p><i>Перший монах</i></p>
<p>Все в барабани луплять на вербовку.<br />
Їм люди що? Курчата для шулік.</p>
<p><i>Другий монах</i></p>
<p>Мовчи, дивись, бо за таку розмовку<br />
щоб хто тебе за грати не упік.</p>
<p><i>Перший монах</i></p>
<p>Я хіба що, я навпаки. Я зроду.<br />
Я мислі зав’язав на три вузли.<br />
Я просто так, глас божий — глас народу.<br />
При тому королі то й зв’язаних везли.</p>
<p><i>Другий монах</i></p>
<p>Мовчи.</p>
<p><i>Перший монах</i></p>
<p>Мовчу. Що я сказав такого?<br />
Ти що, не чув подібних таємниць?</p>
<p><i>Другий монах</i></p>
<p>Франціск Ассізький промовляв до птиць.<br />
І до вовків. А більше ні до кого.</p>
<p>(Посутеніло. Пролетів кажан. <i>Монах</i> зіщулився, провів його очима.<br />
А інший, яблуко зірвавши над собою, ще надзелень, із хрускотом гризнув)</p>
<p><i>Перший монах</i></p>
<p>Ух, кисле!</p>
<p><i>Другий монах</i></p>
<p>Певно, те було солодше.</p>
<p><i>Перший монах</i></p>
<p>А скільки раз Адам його вкусив?</p>
<p><i>Другий монах</i></p>
<p>Не їж із гілки, подивися, от же<br />
учора вітер спілих натрусив.</p>
<p><i>Перший монах</i></p>
<p>А важко жити в світі чоловіку.<br />
Куди не глянеш, все якийсь запрет.<br />
Ото вже як пішло із первовіку,<br />
то так уже на всі віки вперед.<br />
Хоч би й ця гра. Ну чим вона безбожна?<br />
Ось коник білий, коник вороний.</p>
<p><i>Другий монах</i></p>
<p>Ти не ропщи. Не можна, то й не можна.<br />
Сам кардинал цю гру заборонив.</p>
<p><i>Перший монах</i></p>
<p>Але за віщо?! Чим вона погана?<br />
У шахи ж грали, не якийсь Амур, —<br />
король Альфонс, аптекар Даміано,<br />
раввин Бен-Езра і кривий Тимур.</p>
<p><i>Другий монах</i></p>
<p>Це гра персидська, там немає бога.<br />
Ії придумав мусульманський шейх.</p>
<p><i>Перший монах</i></p>
<p>Сиди й тремти, душа твоя убога,<br />
то, може, нам що заборонять ще.</p>
<p><i>Другий монах</i></p>
<p>Я не тремтю. Тремтить мізерне тіло.<br />
Та тихше, тихше, яблуком хрумтиш!<br />
Вже стільки тих багать одгуготіло,<br />
що мимоволі сядеш та й тремтиш.<br />
Це — гра бісовська.</p>
<p><i>Перший монах</i></p>
<p>Що ти, посоромся!</p>
<p><i>Другий монах</i></p>
<p>Він десь отам сидить у блекоті.</p>
<p><i>Перший монах</i></p>
<p>Колись одна графиня барселонська<br />
то навіть грала в шахи золоті.</p>
<p><i>Другий монах</i></p>
<p>Та бог з тобою, тихше, не мели ти!</p>
<p><i>Перший монах</i></p>
<p>Свята Тереза грала так, що ну!<br />
Бувало, каже: сотворя молитви,<br />
пора загнати в клітку сатану.</p>
<p><i>Другий монах</i></p>

<div>




</div>

<p>Ой, гріх!</p>
<p><i>Перший монах</i></p>
<p>Та скільки там гріха того?</p>
<p><i>Другий монах</i></p>
<p>Щось шapyдить.</p>
<p><i>Перший монах</i></p>
<p>Не наганяй страх<b>у</b>.</p>
<p><i>Другий монах</i></p>
<p>А як застануть?</p>
<p><i>Перший монах</i></p>
<p>Чорта волохатого<br />
я дам себе спіймати на гріху.</p>
<p><i>Другий монах</i></p>
<p>Так говорить ченцеві не пасує.<br />
Франціск Ассізький прагнув німоти.<br />
Магнітом слова, сказаного всує,<br />
усяку нечисть можна притягти.</p>
<p><i>Перший монах</i></p>
<p>О, вже зоря засвічує лампаду!</p>
<p><i>Другий монах</i></p>
<p>О, наче хтось зітхнув віддалеки!</p>
<p><i>Перший монах</i></p>
<p>Та кинь боятись. То Мадонна Саду<br />
балакає з Мадонною Ріки.</p>
<p><i>Другий монах</i></p>
<p>Щось пролетіло. Чорне, як ворона!</p>
<p><i>Перший монах</i></p>
<p>Та вгомонись, кажан або коти.</p>
<p><i>Другий монах</i></p>
<p>Щасливий ти, тобі усе Мадонна.<br />
Мені ж усе ввижаються чорти.<br />
Свят-свят, це він. Диви, он причаївся!</p>
<p><i>Перший монах</i></p>
<p>Кажу, кажан. Крилом десь ворухнув.</p>
<p><i>Другий монах</i></p>
<p>Я ж відчуваю. Грішників наївся,<br />
бо в шию так смолою і дихнув!</p>
<p>(Прошелестів над яблунями вітер. Щось пирснуло в кущах, захихотіло)</p>
<p><i>Другий монах</i></p>
<p>О, чуєш, чуєш, він іще й сміється!<br />
Ходім, бо тут дограти не дадуть.</p>
<p><i>Перший монах</i></p>
<p>А що ж йому, чортяці, зостається, —<br />
ти так боїшся, що він мусить буть.</p>
<p>(З кущів виходить <i>Чортик</i> волохатий і, помахавши хвостиком грайливо,<br />
з цікавістю спостерігає гру)</p>
<p><i>Другий монах</i></p>
<p>(нажахано, з докором)</p>
<p>Накликав чорта словом необачним.<br />
Ой, наче щось скубнуло. А тебе?</p>
<p><i>Перший монах</i></p>
<p>Я не боюсь, то я його й не бачу.<br />
А ти тремтиш, то він тебе й скубе.</p>
<p>(Підкрався <i>Чортик</i>, віхтиком хвоста полоскотав лякливого за вухом)</p>
<p><i>Другий монах</i></p>
<p>(увесь омлівши, злякано, ледь чутно)</p>
<p>Ну, чи не взяв би його прах, —<br />
він довго буде ще мене страхати?</p>
<p><i>Перший монах</i></p>
<p>А може, навпаки, це твій же власний страх<br />
утілився в щось чорне й волохате?</p>
<p><i>Другий монах</i></p>
<p>Причім тут страх? Ти давній казуїст.<br />
Страх був би нереальніший хоч трішки.<br />
А то ж диви, цілком реальний хвіст<br />
і відповідно ратиці і ріжки.</p>
<p><i>Перший монах</i></p>
<p>Ну, хочеш, я пройду тобі крізь нього.<br />
Що, пересвідчивсь, де він, де він, де?</p>
<p>(Ступнув до <i>Чортика</i>, той спритно увихнувся,<br />
і знов — для боязливого він є, небоязкий його не помічає)</p>
<p><i>Другий монах</i></p>
<p>Людських личин у сатани премного.<br />
Брат Домінік на розвідку іде.</p>
<p>(Ховають шахи в тайничок оправи і, швидко розгорнувши фоліант,<br />
один з <i>Монахів</i> нібито читає.<br />
А <i>Чортик</i> миттю видерся по сходах, сублімувався десь між риштувань)</p>
<p><i>Брат Домінік </i>(наблизившись, суворо)<i></i></p>
<p>Що бачу, браття? В час, коли всі ми<br />
возносимо молитву, — ви в садочку!</p>
<p><i>Перший монах</i></p>
<p>Я тут читав Давидові псалми,<br />
а цей достойник грівся в холодочку.</p>
<p><i>Другий монах</i></p>
<p>Так, так, я так.</p>
<p><i>Перший монах </i>(тихо)<i></i></p>
<p>Ти менше озивайсь.</p>
<p>(Уголос)</p>
<p>Брат Домінік, у всіх свої таланти.</p>
<p><i>Брат Домінік</i></p>
<p>Я добре знаю, декотрі із вас<br />
запретну гру ховають в фоліанти.</p>
<p>(Помацать хоче шкіряну оправу)</p>
<p><i>Перший монах </i>(обурено)<i></i></p>
<p>Брат Домінік, я ще раз вам кажу.<br />
Де більш гріха, я ще подумать мушу, —<br />
чи в книзі тій, що я в руках держу,<br />
чи якби я заглянув вам у душу!</p>
<p>(Закривши фоліант демонстративно, з ображеною гідністю іде.<br />
За ним і <i>другий</i>, підбігцем, хоч старший)</p>
<p><i>Другий монах</i></p>
<p>Ой, донесе! От бестія цибата.<br />
Казав: ходім, а ти все ні та ні.</p>
<p><i>Перший монах</i></p>
<p>Та він щоночі — шась,<br />
йому ж не до абата.<br />
Йому ж аби проскочити у дірку в бузині.</p>
<p><i>Брат Домінік</i></p>
<p>О боже правий! За що така злоба?<br />
Ти ж клеветою осквернив уста.<br />
Сновидець я. Не гріх це, а хвороба.<br />
Якщо й ходжу вночі, то неспроста.<br />
В роду у мене всі вночі ходили.<br />
Яка там дірка? З даху на карниз.<br />
І всі були не те, що ти — худими.<br />
І жоден предок не звалився вниз.<br />
А ви, гладкі яриги, пудофети,<br />
важкі на мисль, глухі на солов’я, —<br />
ти ви ж вночі усі як захропете,<br />
хіба ж на місяць дивитесь, як я?!</p>
<p><i>Перший монах</i></p>
<p>Прегарні прачки на ріці Луарі.<br />
Отож і місяць світить все туди.<br />
Крохмальний чепчик, очі карі,<br />
і руки аж рожеві од води!</p>
<p><i>Брат Домінік</i></p>
<p>Мій слух терзають натяки гріховні.<br />
Мені, ченцеві, чи до прачок тих?<br />
Якщо й ходжу, — це тільки місяць вповні<br />
мене веде на віжках золотих!</p>
<p><i>Перший монах</i></p>
<p>А як тебе над річкою зловили,<br />
ти вже хотів стрибати до човна.<br />
На тому боці всі собаки вили, —<br />
он, сходить вже</p>
<p>(показує на місячне півколо), —</p>
<p>це теж його вина?</p>
<p><i>Брат Домінік</i></p>
<p>Ні, mea culpa, це моя провина.<br />
Коли зі мною коїться таке,<br />
з водою миска ставитись повинна<br />
мені в ногах у келії.</p>
<p><i>Другий монах</i></p>
<p>Яке!<br />
І що тоді?</p>
<p><i>Брат Домінік</i></p>
<p>А я, не мавши тари,<br />
в холодну воду не вступивши в сні,<br />
ото добіг до самої Луари<br />
і вже аж там прокинувся в човні!</p>
<p><i>Другий монах</i></p>
<p>То з тебе ж треба виганяти біса,<br />
щоб ти отак не бігав по ночах!</p>
<p><i>Чортик</i></p>
<p>(зі сховку раптом визирнувши, хитро)</p>
<p>Якщо мене і виженуть, не бійся, —<br />
На тому боці ждатиму в корчах.</p>
<p><i>Монахи</i> наполохано сахнулись. З них <i>другий</i> нестатечно дременув.<br />
А <i>перший</i>, зберігаючи поставу, усе ж таки заквапився іти.<br />
<i>Брат Домінік</i>, поштиво склавши руки, прислухався, і віддалився теж.</p>
<p>Сузір’я яблук світяться крізь листя.<br />
На лаві темний силует <i>Старого</i>.<br />
Все западає в морок. Сходить місяць.<br />
Бринять у тиші пилочки цикад.</p>
<p>***</p>

<div></div>