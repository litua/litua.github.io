<strong>Антонич Богдан-Ігор – Зелена елегія</strong>
<p>Стільки минуло вже днів, полотном забуття їх накрито.<br />
Нині вже інший є світ, може, зісталось клейно.<br />
Іноді вийму старий, запорошений з віршами зшиток,<br />
замкнений в шафі від літ. Так, це було вже давно.</p>
<p>Наша гімназ’я стояла на схилі малого узгір’я,<br />
жовта дорога вела просто до річки униз.<br />
В осені день кучерявий дощем тут приїхав із гір’я:<br />
всюди лежала імла, в вухах тріщало, мов хмиз.</p>
<p>В сивій задумі присіли кицьком почорнілі доми та<br />
тяжко схилили руді, гонтові, темні чуби.<br />
Вуличка сміттям обросла, мов мохом, літами немита,<br />
скривлений з віку й біди – комин, мов бляха труби.</p>
<p>Річка в долині віддихала холодом. Запах води плив,<br />
гори нагадував й ліс. В літеплий день весняний<br />
хвиль каламутних із-під льодового покривала виплив,<br />
разом із кригами ніс перші дітвацьки ще сни.</p>
<p>Неба півколо та жовтий шкільного городу ромбоїд,<br />
пліт із широких делин, кілька зелених смерек,<br />
с’юксів ватага малих у завзятім розігріта бої,<br />
тінь уподовж деревин, від баркана впоперек.</p>
<p>Промінь заблуканий нишпорив похапцем по коридорі,<br />
сонця усмішка рясна рідко впадала углиб.<br />
Тихо весна заглядала в віконця мутні, непрозорі,<br />
в серці співала весна, краща від цьої з-за шиб.</p>

<div>




</div>

<p>Під абажуром з бібулки зеленої полумінь маяв<br />
в нафтовій лампі малій, буцім хотів би втекти.<br />
Хлопець, похилений в захваті, німо над книжкою Мая<br />
мріяв про безкрай землі, про невідкриті світи.</p>
<p>Пташка співала мальована на паперовій тапеті.<br />
Тихо проходив тут день кроками сірих годин.<br />
Мухи дрімали в задумі в кутку на старім табуреті,<br />
а на підлогу зі жмень вилетів сон не один.</p>
<p>Понад дахами – хмарин розіп’ята муслінова верша,<br />
провесна, таловина, шуми далеких сосон.<br />
Наче весни усміх перший є вірш і дівчина перша;<br />
спомин – роса весняна, щастя забутого сон.</p>
<p>Вечором місяць – на стелі неба завішена лампа.<br />
Срібний на хмарі пожар, срібний на місті муслін.<br />
Гомін пісень у заулку об стіни, мов краплями, ляпав,<br />
жалісний бренькіт гітар, вривчастий спів мандолін.</p>
<p>І кучерявилась просива курява над половими<br />
міддю стрічками доріг, що відлітали до гір.<br />
Спомин тих днів, мов джерельна вода, не раз душу вже вимив,<br />
вчора, тепер і торік був як потіха й докір.</p>
<p>Час проминув молодечих пригод, і змаганнів, і бесід.<br />
Вже протікає до дна, вже щораз глибше полин.<br />
Знаю тепер вже, що кожного серце окремий є всесвіт,<br />
кожного правда одна, правда зелених хвилин.</p>

<div></div>