Іван Андрусяк – Мазепа<p><em>Насті Гречанівській</em></p>
<p>беладонна — мумія на двох<br />
степ укрив і степ не переоре<br />
бог укрив — хай покорує бог<br />
піднебіння що на жінку хворе</p>
<p>витисне короткий ніби сік<br />
голос череватого паперу<br />
розкидає дзвони по росі<br />
і церкви роздмухує як пера</p>
<p>паросток (це кореня плебей)<br />
не поможе чайкою об камінь<br />
нащо ж я визбирував тебе<br />
з кетягів порослих вояками</p>

<div>




</div>

<p>нащо обізвався молодим<br />
вилитий свинцем і булавою<br />
огортаю як торішній дим<br />
лагідним подобієм конвою</p>
<p>витікаю з арфи мертвяка<br />
ніби не відлучений — а всує:<br />
самота як пещена донька<br />
знову десь під серцем капризує</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>