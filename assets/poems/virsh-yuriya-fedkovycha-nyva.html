<strong>Юрій Федькович – Нива</strong>
<p>Доки маю світом нудить,<br />
Доки маю люде гудить,<br />
Доки маю дожидати,<br />
Заки Галич зможе встати?<br />
Ліпше сам я рано встану,<br />
А сповівшись щиро богу,<br />
Займу плуги круторогі,<br />
Зорю гори та й долину,<br />
Зорю свою Буковину,<br />
Як наш Тарас, як мій тато<br />
Научив мене орати;<br />
І віру, любов, надію<br />
Буковинов скрізь посію.</p>
<p>Виростай же, руський боже,<br />
Пшеницю, як лаву!<br />
Хай зародить моя низа<br />
На співацьку славу,<br />
Хай в’яжеться колос в колос<br />
Від верха до долу,<br />
Хай сіється, Буковинов<br />
Правда, віра, воля!<br />
А я піду — як палата,<br />
Так і бідна хата,<br />
Піду руськов Українов<br />
Женчиків збирати.<br />
Жніть, вжинайтесь, женці мої,<br />
Та й дякуйте богу,<br />
Що поміг нам жито жати<br />
На своєму полі.<br />
Що не підем зажинати,<br />
Мов крепак мізерний,<br />
У чужий край, чужі люде,<br />
На коробку зерна.<br />
Вже не будем, женці мої!<br />
Безсмертний наш Батько<br />
Научив нас свою землю<br />
Питому орати.<br />
…………………………………………<br />
Тепер уже знаєм…<br />
Жніть, вжинайтесь, женці мої,<br />
А я заспіваю.</p>

<div>




</div>

<p>А я заспіваю по руському краю,<br />
Щоб було далеко, далеко мя чути;<br />
Від Чорної гори до Дніпра-Дунаю<br />
Розсипся ми, пісне, барвінком та рутов!<br />
Най руські молодці затичуть кресаню,<br />
Най руські дівчата вінки собі шиють,<br />
Най люде не кажуть, що ми безталанні,<br />
Най сльози кроваві личко нам не миють…<br />
Розсипся ми, пісне, як сонечко літі,<br />
Хай наші кроваві навіки обсушить…<br />
Розсипся, розбийся, як грім по рокиті,<br />
Хай шваркіт німецький нас більше не глушить.</p>
<p>Розсипся же, пісне моя,<br />
Та й не схаменися!<br />
Де попадеш руське серце,<br />
Отам пригорнися!<br />
Як той голуб до голубки<br />
На новім острішку,<br />
Пригортайся, пісне моя!<br />
…………………………………</p>

<div></div>