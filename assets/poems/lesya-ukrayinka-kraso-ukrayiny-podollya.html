<strong>Леся Українка – «Красо України, Подолля!»</strong>
<p>Красо України, Подолля!</p>
<p>Розкинулось мило, недбало!<br />
Здається, що зроду недоля,<br />
Що горе тебе не знавало!</p>
<p>Опде балочка весела,</p>
<p>В ній хороші, красні села,</p>
<p>Там хати садками вкриті,</p>
<p>Срібним маревом повиті,</p>
<p>Коло сел стоять тополі,</p>
<p>Розмовляють з вітром в полі.</p>

<div>




</div>

<p>Хвилюють лани золотії,<br />
Здається, без краю, – аж знову<br />
Бори величезні, густії<br />
Провадять таємну розмову.</p>
<p>Он ярочки зелененькі,</p>
<p>Стежечки по них маленькі,</p>
<p>Перевиті, мов стрічечки,</p>
<p>Збігаються до річечки,</p>
<p>Річка плине, берег рвучи,</p>
<p>Далі, далі попід кручі…</p>
<p>Красо України, Подолля!<br />
Розкинулось мило, недбало!<br />
Здається, що зроду недоля,<br />
Що горе тебе не знавало!..</p>

<div></div>