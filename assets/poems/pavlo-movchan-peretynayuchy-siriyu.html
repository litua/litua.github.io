<strong>Павло Мовчан – Перетинаючи Сірію </strong>
<p>Де той ряд послідовних віків,<br />
що історик собі шикував на догоду,<br />
щоб, добувши колону з-під шару пісків,<br />
домальовувать карту народу!<br />
У копальнях повітря не менше руїн:<br />
то щербаті слова, то поламані крики,<br />
то на мідяні скалки потовчений дзвін,<br />
то відлуння, іздерті із губ, наче лико…<br />
Голос жовтий жовтіє, мов кість,<br />
жовта кістка, як мармур, холоне…<br />
Угорі і внизу один зміст:<br />
перед часом життя безборонне.<br />
З-під землі вирина кам’яний Угаріт,<br />
аби ми прочитали запечену глину:<br />
кожна літера — щілина в світ,<br />
крізь яку протікають хвилини…<br />
Вдосталь часу того натекло,<br />
і смоли насочилось для мумій,<br />
все, що є, — вже було, вже було…<br />
а що буде, про те ти не думай…<br />
Ось ворота в повітря, ось брама у ґрунт,<br />
світлу яму несу на простертих долонях:<br />
це минувшини об’єм — я жив уже тут<br />
і тесав мармурові колони.<br />
Скільки ж в колесі часу крутило мене:<br />
був царем, був рабом на галері,<br />
розчинялося навстіж повітря скляне,<br />
кам’яні ж зачинялися двері…<br />
Хто засвідчує час, послідовність віків?<br />
Камінь здрібнений, спечена глина?..<br />
Кров по краплі збіга — чути дух шашликів,<br />
в бедуїна густішає слина…<br />
Він колону дорійську верхи загнуздав<br />
і піском кров овечу змиває…<br />
Йому мариться ген аж по обрій вода<br />
і життя, як пустиня, — безкрає…<br />
Що йому римська велич, майбутні віки,<br />
а минулим вікам — що до нього?<br />
Жили часу розтяв — полилися піски,<br />
потекли, затопивши дорогу…<br />
Світла яма моя ним наповнилась вщерть,<br />
хоч і важко, несу — угинаються руки,<br />
стає блоком цементним повітряна твердь,<br />
бо на крові її всі сполуки…<br />
Камінь, глина, слова і кістки,<br />
звуків скалки, кавулечки літер,<br />
злютувалися в блок, як земля, преважкий,<br />
щоб життям у мені затвердіти.<br />
—Ахелен! Ахелен!* — заклика бедуїн,<br />
злютувалися в блок, як земля, преважкий,<br />
в глибину вікову, в коло вічних руїн,<br />
куди й тіні своєї мені не донести.</p>

<div>




</div>

<p>***</p>
<p>__________________________________<br />
* Ахелен (араб.) — будь ласка, ласкаво просимо…</p>

<div></div>