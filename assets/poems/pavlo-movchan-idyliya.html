<strong>Павло Мовчан – Ідилія </strong>
<p>Тонка, як волосінь, співка осіння барва<br />
і обриси плавкі розкрилених пташин;<br />
і літо залиша на виногронах карби,<br />
проміння запада до самих серцевин.<br />
І рукавчаста тінь стоїть на перехресті —<br />
хто відцуравсь її при перших холодах?<br />
Чому, чому мені ліг, наче знак на честі,<br />
до тебе дальній шлях?<br />
До бубки потовчу весь виноград в давилі,<br />
а стомлена стопа вшанує тихий ґрунт,<br />
і струни продзвенять, що чують міць і силу,<br />
коли їх п’ять шулік ярливих люто рвуть.<br />
Плиткий найперший хміль і радість полохлива,<br />
і нетля тче крилом шовки на каганці,<br />
і вибіга сльоза, засвічена, щаслива,<br />
щоб висвітлити вкрай весь подив на лиці.<br />
Спалахнута, мов гнів, в своїх прозорих смутках,<br />
ти будеш боронить дзвінкий струмок вина,<br />
та не помітиш ти, що він на твоїх пучках<br />
навився самохіть, як зірвана струна.</p>

<div>




</div>

<p>***</p>

<div></div>