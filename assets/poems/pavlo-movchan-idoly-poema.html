<strong>Павло Мовчан – Ідоли (поема) </strong>
<p><strong>1.</strong></p>
<p>Був ріг наповнений вином,<br />
І триголовий ідол п’яний<br />
Поставив ногу дерев’яну<br />
На довгий промінь, що мечем<br />
Лежав рішуче між речей.<br />
А день котився валуном,<br />
Вминаючи у ситу землю<br />
Зелені хвилі сонних трав,<br />
І творив річище Дніпра.<br />
Двома рядами йшли древляни,<br />
А жрець на білому коні<br />
Стелив на створеному дні<br />
Блакитне полум’я. І лив,<br />
І лив вино:<br />
— Це божа кров, а наші сльози…<br />
Пий, земле; пий, і пий, і пий…<br />
Вроди нам сонце у воді,<br />
вроди, вроди…<br />
Вроди нам силу, силу, си…<br />
Вроди співучі голоси…<br />
Вроди кохання і троянду…<br />
вроди засмучену вербу,<br />
вроди, вроди, вроди…<br />
І білі крила лебедині… тривогу —<br />
Рибою в воді…<br />
Вроди нам думи молоді…<br />
вроди, вроди, вроди<br />
І тихий сон, і сміх сипучий,<br />
І спалах блискавки, і грім…<br />
вроди, вроди, вроди<br />
Дніпро в Дніпрі і грона хмар<br />
На молодій галузці річки,<br />
І соловейків, як порічок,<br />
Так рясно нам вроди, вроди…<br />
На недруга — вогонь і дим!<br />
Огурну шаблю і дуби<br />
Глибокорінні — по Вкраїні…<br />
Був ріг порожній. Ідол п’яний<br />
Трьома міцними снами снив.<br />
Двома рядами йшли древляни<br />
І на руках Дніпро несли.</p>
<p><strong>2.</strong></p>
<p>То навшпиньки по озеру<br />
ходить Стрибог:<br />
Видко жовті долоні і воскові щоки мерця.<br />
Він збігає по хвилях, ніби по сходах,<br />
Бурштинову сльозу не зітерши з лиця.<br />
Там божниця стоїть на блакитних стовпах,<br />
А навколо онуки очікують знов, —<br />
І по східцях Стрибог широченно ступа<br />
З вогняними словами палких молитов.<br />
Дух свободи пече і вуста обпікає,<br />
Нахилився Стрибог — хоче пить, хоче пить,<br />
Тільки зашморг його до води не пускає,<br />
То на шиї колода князівська горить.<br />
Загрібає руками повітря пусте,<br />
Піднімає до губ повні жмені блакиті.<br />
Тіло листям, неначе лускою, покрите,<br />
Разом з хвилями зводиться, квапно росте.<br />
Обсуваються руки — висять по боках,<br />
Плюскіт хвиль, наче марення хворе крізь зуби,<br />
Відбиває вологу пожовкла луска.<br />
Певне, хоче спинити причаєну згубу.<br />
Пізно. Котиться лоскіт по виї знайомий,<br />
Розчинившись глибоко в Дніпровім прорані,<br />
І задушене слово погасло у ньому,<br />
Мов даремне благання в зруйнованім храмі.<br />
Князь Володимир наказав:<br />
«Ови осечи, а другія огневі предати…»</p>
<p><strong>3.</strong></p>
<p>На вологій опуклій спині Дніпра<br />
Блискавиці червоні лежали,<br />
Ніби хтось закривавлену длань полоскав<br />
І злочинно дзеленькав ножами.<br />
Лише плеск, лише викрик води,<br />
Немов Сон перетятий стрепенувся,<br />
Лише хвиль безхребетних ряди<br />
Зупинились в безтрепетнім русі.<br />
Зріє<br />
Грім —<br />
Громовиці дрімають хмільні,<br />
Затопивши підступнії жала в блакить.<br />
Ні, не сонце, а збурений ідол лежить<br />
І силкується руки піднять кам’яні.<br />
Що там руки, як слово змива течія,<br />
Тінь хрестата тяжить і лягає на плесо,<br />
Швидко крутяться очі, мов срібні колеса,<br />
То їх вир водяний кружеля.<br />
Ідол котиться вниз. А риба за ним<br />
Косяками пливе, косяками,<br />
Ніби звуки флояри чи звуки зурни<br />
З глибини підвестись закликають.<br />
Блискавиці дрімають, попробуй торкнись,<br />
Простяглося за обрій останнє прокляття;<br />
Балвохвалець кричав: — Повернись, повернись!..<br />
І набросклую вию згинав перед катом.<br />
Прокотились громи, бискавки і гроза,<br />
Впало капище так, як циганське шатро.<br />
І повисла над світом гаряча сльоза,<br />
Пролилась не Христова — язичеська кров.</p>
<p><strong>4.</strong></p>
<p>Рубали ідолам сиві голови<br />
Падали падали<br />
па-да<br />
лилися сльози<br />
І крик і зойк і стогін<br />
Ріг вибитий із рук<br />
Вина нема<br />
Бенкет бучний бенкет<br />
Кружляння орле і воронний лет<br />
І сонце як сльоза<br />
котилось по землі<br />
і висихало<br />
Рубали руки —<br />
дзвеніли жили<br />
Рубали —<br />
голови котились по землі<br />
І усмішки металися криві<br />
Вуста криві<br />
росу рясну спивали<br />
Рубали<br />
Тесявернітесявернітесяверні<br />
Ожийте<br />
Котились голови<br />
земля кудись котилась<br />
Голодний крук догнав сльозу<br />
склював<br />
Лише сокири пімстливо світились<br />
І гнів Хреста на лезах тих лежав<br />
Земля відрубно покотилась у світи<br />
Від суєти від жаху від мети<br />
А по дотичній до землі ходив Ісус<br />
І тінь за ним мов згусток самоти<br />
Запізнивсь на банкет запізнився Амінь<br />
Кожне дерево хрест<br />
Кожна зірка гвіздок<br />
Відокремилась враз покотилася тінь<br />
Незавершений крок просотався в пісок<br />
І розпачливий плач<br />
І воронячий кряч<br />
І прокляття<br />
прокляття<br />
прокляття</p>
<p><strong>5.</strong></p>

<div>




</div>

<p>Впав останній поганин —<br />
і човен гойднувся.<br />
Сонна хвиля штовхала його в далечінь.<br />
І луна перехрещених чіпко мечів<br />
Торочилась скорботно, як дим над полями.<br />
Залишилась межа там далеко, далеко,<br />
Простелились дороги в мовчазне небуття;<br />
І нависли хрестами осінні лелеки,<br />
Човен далі пливе, а вони не летять.<br />
Їхні очі дрібні, — наче кров захолола,<br />
По дві краплі на кожнім висячім хресті.<br />
А під днище лягали листки золоті,<br />
Білі лінії знов переходили в кола.<br />
Непорушність води і пригніченість крил,<br />
Лише човен пливе по інерції далі;<br />
Дивна тиша приречений човен гойдала<br />
І сутулила дужо незримість вітрил.</p>
<p><strong>6.</strong></p>
<p>Білий серп стиска<br />
невидима рука,<br />
Білий серп розгулявся на дні Борисфена,<br />
Випливають підняті химери зелені,<br />
Конвульсійними пальцями дряпають плесо.<br />
Срібнотіла русалка сплітає вінок<br />
І роса засиха на оголених персах,<br />
Чує: в неї за спиною скрадливий крок,<br />
Чує стогін трави під важкими ногами,<br />
Обернулась — вінок покотивсь по траві,<br />
Не вінок, а заплетені колом гадюки,<br />
Обернулась — з недеї вогонь вибігає<br />
І тремтливі до неї протягує руки.<br />
Стогнуть ідоли гостро під лютим серпом,<br />
Дерев’яні вуста щось белькочуть нестямне.<br />
Може, серп у набросклих долонях застряне —<br />
І протягують руки за білим серпом.<br />
Боже мій, боже мій, боже мій!<br />
Ой, рубіняться краплі на персах бентежних….<br />
Хвилі стан охопили, хвилі, — мов неживі,<br />
То ж бо хвилі принишклі<br />
перед богом пожежі.<br />
Половина — воді, половина — вогневі,<br />
Де та грань невловима,<br />
де той вічний кордон?<br />
Стегна в воду заглиблені,<br />
ні, не в воду, а в сон.<br />
Мліють перса в обіймах вогню — металевих.<br />
Гострий дотик серпа, ніби лоскіт пробіг,<br />
Похилилась на воду русалка підтята,<br />
Бог пожежі на воду знесилено ліг,<br />
Шепотів у обіймах останні прокляття.</p>
<p><strong>7.</strong></p>
<p>Слово дударя:<br />
—На дерев’яній флейті заклинаю світ,<br />
Ніхто не відгукнувсь на мої звуки,<br />
Лише жало іржавої гадюки<br />
Блищало тускло в молодій росі.<br />
То не роса — кругом одна отрута,<br />
І мертве сонце на траві лежало,<br />
І райдуги покручені, мов спрути,<br />
Червоні мацаки, неначе жала,<br />
У мертве сонце повтикали.<br />
Ніщо не ворухнулося.<br />
П р о к л я т т я !<br />
Я не чаклун. Я просто хочу жить.<br />
І раптом, ніби язики з багаття,<br />
Повиповзало звідусюди гаддя.<br />
Я сам собі здавався вже чужим,<br />
Сліпим знаряддям невідомих сил.<br />
Навколо множаться гадючі голоси,<br />
Хвалу співають — я акомпаную.<br />
І звуки тишу, ніби храм, руйнують,<br />
А від богів лишався тільки прах,<br />
Який у снах моїх завіяний ночує…<br />
Так ідоли лежать на дні Д н і п р а,<br />
Кричать вони, а їх ніхто не чує,<br />
Бо розпач їх змивається водою,<br />
А крик божественний в незвідане тече…<br />
Лише веслом рибалка, як ключем,<br />
Відчинить воду і в глибінь загляне:<br />
З тамтого дна на стогін океану<br />
Гадюкозвивно водорослі гнуться<br />
І пнуться вгору…<br />
наче слово в хорі,<br />
Тіла сполучені єдиним вірним рухом.<br />
Рибалка схопить лиш краєчком вуха<br />
Розтягнутеє ідольське прокляття.<br />
П р о к л я т т я!<br />
Я заклинаю світ:<br />
Без мене лопотітимуть тополі<br />
І келих місячний, роздріблений на шріт,<br />
Посиплеться схвильовано із віт,<br />
Впаде на воду — буде келих знову.<br />
Зерно пшеничне вирветься з неволі,<br />
Розірве сон, немов німоту, слово,<br />
Промацає корінням суть землі<br />
І зосередить силу в собі знову.<br />
Тіла гадючі, зв’язані в кулі,<br />
Як хмиз сухий, чекатимуть на спалах.<br />
Земля… земля мене приспала…<br />
Заграв на флейті відчаю мотив<br />
І непомітно землю розбудив.</p>
<p><strong>8.</strong></p>
<p>Зійшов із кручі В о л о д и м и р,<br />
Став на коліна у воді.<br />
Чолом об воду об дніпровську,<br />
Чолом гарячим б’є, чолом:<br />
— О господи мій, тоскно, тоскно,<br />
Моє прокляття потекло,<br />
І хрест поплив у море синє…<br />
Як сонцем вибуха росина,<br />
Так гнівом вибухли вуста, —<br />
Огненну «біблію» листа,<br />
Вірніше, наливну калину<br />
Рука владики:<br />
— Це перша крапля… Крик у ній!<br />
Хіба не боляче мені?<br />
А може, з мене? — Ні, не з мене!<br />
Та кров з моїх очей тече.<br />
Весною слізоньки зелені.<br />
Проте як сонце припече —<br />
То й бджоли затінок шукають…<br />
А хрест пливе. Як в леті збитий,<br />
Струмує за водою птах…<br />
Гірка калина на вустах,<br />
Коли вона не капа з китиць.<br />
Перекосило губи кату,<br />
Проте сокира не тремтить;<br />
Вже знову голову чолату<br />
Несуть по-ідольськи топить…</p>
<p><strong>9.</strong></p>
<p>Як помело, так помело,<br />
Як вимело, лиш тінь зосталась,<br />
Бо з голови все починалось.<br />
Шукаючи на виї зламу,<br />
Де смерть значилася вузлом…<br />
Благословлялось все хрестом!</p>
<p>***</p>

<div></div>