<strong>Павло Мовчан – “В гіпс відлилося, захололо…”</strong>
<p>В гіпс відлилося, захололо<br />
минуле, що було — ніколи!..<br />
Якийсь рубець, якась там згадка,<br />
що від випадку без порядку<br />
в тобі, якому ні початку,<br />
ні краю — вічен, мабуть, ти!<br />
І перемішані світи,<br />
як зерна в давньому засіці.<br />
Де ти не був, в якому віці?<br />
Чи ти на лови не ходив,<br />
чи в оці чистої води<br />
не відбивався молодим,<br />
чи біля вогнища лункого<br />
ти міддю горла не лудив,<br />
аби докликатись до Бога?<br />
Яка була швидка дорога,<br />
коли в дитинстві навмання,<br />
припавши вітром до коня,<br />
ти мчав на сонце. Кутий огир<br />
мінився з ночі в колір дня.<br />
Та чи ж було все це? Не знаю.<br />
Теперішність не має краю…<br />
Вся сума днів і сума вчинків,<br />
весь почерговий їхній хід —<br />
це тільки пригорща піщинок,<br />
що є лічбою твоїх літ.<br />
Воно це все — ніщо, безглуздя,<br />
якщо твоя наступна мить —<br />
це підсумкова, правосудна.<br />
Так лише й треба, мабуть, жить.</p>

<div>




</div>

<p>***</p>

<div></div>