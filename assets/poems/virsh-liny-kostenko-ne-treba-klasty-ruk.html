<strong>Ліна Костенко – Не треба класти руку на плече</strong>
<p>Не треба класти руку на плече.<br />
Цей рух доречний, може, тільки в танці.<br />
Довіра — звір полоханий, втече.<br />
Він любить тиху паморозь дистанцій.</p>
<p>Він любить час. Хвилини. Дні. Роки.<br />
Він дивний звір, він любить навіть муку.<br />
Він любить навіть відстань і розлуку.<br />
Але не любить на плечі руки.</p>

<div>




</div>

<p>У цих садах, в сонатах солов’їв,<br />
Він чує тихі кроки браконьєра.<br />
Він пастки жде від погляду, від слів,<br />
І цей спектакль йому вже не прем’єра.</p>
<p>Душі людської туго і тайго!<br />
Це гарний звір, без нього зле живеться.<br />
Але не треба кликати його.<br />
Він прийде сам і вже не відсахнеться.</p>

<div></div>