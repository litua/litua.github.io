<strong>Павло Мовчан – Розчинені вікна </strong>
<p>Ненатлий дух часу, усепоїдучий,<br />
розлущивши серце, облуду лишив,<br />
корогву зелену пустив на онучі<br />
і камінь, як попіл, роз-поро-шив…<br />
Зостались у мізкові обриси літа,<br />
і слово «зозуля» звучить, як «зола»,<br />
лиш тіні у небі снують перелітні,<br />
та в кожній із них колись пташка жила.<br />
І час ошукати — це марність безглузда,<br />
свій лик карбувать на дрібних срібляках,<br />
та ж час, як мишва прошивна, швидколузна<br />
разом із повітрям у кров проника.<br />
Чого ти гаруєш, надсаджуєш силу,<br />
муруєш не житло, а склеп родовий?..<br />
Та більше свого не прожити, дурило,<br />
на власні руїни хоч раз подивись.<br />
Лишилось дароване вітром імення,<br />
і спогадів скринька, квитанцій сувій,<br />
що свідчать про вперті зусилля даремні<br />
продовжити вік помарнований свій.<br />
Скидаєш взувачки, щоб бруду не внести,<br />
з кишень ти витрушуєш тертий тютюн…<br />
Так чисто — немає ущербку на честі,<br />
вдоволений ладом своїм, клопотун.<br />
І раптом вривається протяг в кімнату,<br />
тебе видуває в розбите вікно…<br />
Висить капшучком чиясь тінь пухирчата<br />
на груші, усохлій давно-предавно.</p>

<div>




</div>

<p>***</p>

<div></div>