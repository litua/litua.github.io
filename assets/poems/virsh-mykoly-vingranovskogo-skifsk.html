<strong>Микола Вінграновський – Скіфська колискова</strong>
<p>Колесо котить себе.<br />
В голосі колеса сухо.<br />
Степ даленіє в рябе,<br />
Дихає спеченим духом.</p>
<p>Дим засина з колоском,<br />
Сплять жеребці і кобили,<br />
Спить у траві молоко.<br />
Дихає баба з могили.</p>
<p>Гиля, моє скіфеня,<br />
Гиля на вичинку шкіри.<br />
Гиля в сідло на коня —<br />
Меч свої зуби ошкірив.</p>

<div>




</div>

<p>Бринзою пахне роса,<br />
В меду злипаються очі.<br />
Бог прикотив небеса<br />
Темною хмарою з ночі.</p>
<p>Колесо котить себе,<br />
Голос у колеса довгий.<br />
Соб, та гаття, та цабе —<br />
Вовк одягається голий…</p>
<p>Гиля на сон, на спання,<br />
Бавитись нічого сміхом.<br />
З ранку, моє скіфеня,<br />
Станеш до вечора скіфом.</p>
<p>І пролетиш на орлі<br />
Кров і літа, що зрябіли…<br />
З бабою в очі твої<br />
Буду дивитись з могили.</p>
<p><em>1970</em></p>

<div></div>