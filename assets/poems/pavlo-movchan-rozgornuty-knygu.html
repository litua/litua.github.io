<strong>Павло Мовчан – Розгорнути книгу </strong>
<p>Книгу життя розігни, бо промкнулась трава крізь окладень<br />
і рядок голосний, мов струмок, ниже літер розсаду.<br />
Ось над урвищем хмар уривається громом хвилина,<br />
в очі жбухає жар,<br />
в губах пророста насінина.<br />
Виноградна лоза, тонкожало пронозячи м’язи,<br />
крізь граніт пророста,<br />
та крізь пам’ять плитку не пролазить.<br />
Срібна маківка церкви над текстом летить — не спіймати,<br />
мої руки простерті<br />
затерпли повітря тримати.<br />
Ні, не стане снаги,<br />
зір вузький, аби дощ осягнути,<br />
крізь стрімкі береги<br />
протікає струмовище ртуті.<br />
І не висловить, ні, що ти вичитав вдень зі сторінки,<br />
адже витекло все,<br />
залишились при дні дощові крапелини незгірклі.</p>

<div>




</div>

<p>***</p>

<div></div>