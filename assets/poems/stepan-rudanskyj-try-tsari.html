<strong>Степан Руданський – Три царі</strong>
<p>Циган, русин, третій лях<br />
Про те говорили,<br />
Якби царство хто їм дав,<br />
Що б вони робили.</p>
<p>Циган каже: “Якби так<br />
Моє царство було,<br />
То такого б вже царя<br />
На світі не було.</p>
<p>Я б по шию в салі жив,<br />
В сало б одягався,<br />
Сало б їв, на салі спав,<br />
Салом укривався”.</p>

<div>




</div>

<p>“Ну, не диво такий цар,—<br />
Русин промовляє.—<br />
Кому сало в голові,<br />
Той сала бажає.</p>
<p>А якби я був царем<br />
Та мав царську волю,<br />
Я би панів скасував,<br />
Всіх пустив на волю!..”</p>
<p>“Ет! Дурні ви,— каже лях,-<br />
Не вмієте жити!<br />
А якби я був царем —<br />
Знав би, що зробити:</p>
<p>Я би тілько захопив<br />
Царську скарбівницю<br />
Та ще б таки того дня<br />
Махнув за границю!”</p>

<div></div>