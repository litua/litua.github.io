<strong>Павло Мовчан – “Трава вереснева прощально-зелена…” </strong>
<p>Трава вереснева прощально зелена,<br />
і коник, немов з потойбіччя, сюрчить,<br />
і дзеркало ставу черленим-черлене<br />
за листям кленовим летить і летить.<br />
І вітру гребінка, широка, щербата,<br />
вичісує з лісу пташок-недорік,<br />
і, ніби кристалик, маліюча хата<br />
сховалась в очах за ворота повік.<br />
Та залишків літа тобі не сховати:<br />
ген півень співає, кричить звіробій,<br />
солома співає на гребені хати,<br />
і стіни співають ясні, голубі.<br />
А шибки у вікнах рожевими стали,<br />
у хату заглянеш — червоний кавун:<br />
там дід, наче зерня, темніє на лаві,<br />
і дратву суче на уплетиво струн.<br />
І, ніби жар-птиця, у грубі доречно<br />
вогонь палахкоче, тріпоче крильми…<br />
І ти озирнувся, бо холод за плечі<br />
узяв, щоб побачив обличчя зими.</p>

<div>




</div>

<p>***</p>

<div></div>