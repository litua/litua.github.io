<strong>Дмитро Павличко – “В тобі одній люблю я безліч…”</strong>
<p>В тобі одній люблю я безліч<br />
Жінок, дівчаток і бабусь.<br />
Числа твоїх облич і масок<br />
Я, наче космосу, боюсь.</p>
<p>Боюсь одкинути завісу<br />
Над безміром твого єства.<br />
Люблю я тайну поєднання<br />
В тобі – людини й божества.</p>

<div>




</div>

<p>Будь ніжною, це все, що треба<br />
Тобі для влади над людьми.<br />
В своїй істоті звіра хижість<br />
Згаси, та зовсім не затьми,</p>
<p>Хай інколи з твойого ока<br />
У темнощах любовних сцен<br />
Сяйне, як блискавка, спадковий,<br />
Диявольський, космічний ген.</p>
<p>***</p>

<div></div>