Сергій Жадан – Навіть якби ти покинула ті місця…<p>Навіть якби ти покинула ті місця<br />
в яких народилась і де лишалась чекати,<br />
де формувались риси твого лиця<br />
і починались географічні карти,</p>
<p>навіть якби ти вживала чужі слова,<br />
торкалась чужих плечей і чужих простирадел,<br />
і навіть звідтіль, куди мало хто заплива,<br />
не поверталась, хоч хто би тобі не радив,</p>
<p>навіть якби ти тікала від власних слідів,<br />
від власних снігів на подвір’ї і сонця в ринвах,<br />
якби уникала присмерків і холодів,<br />
приспавши чужих кошенят на своїх колінах,</p>

<div>




</div>

<p>ти би примчала, всупереч всім листам,<br />
назад — де високі дими і гарячі стіни,<br />
напевне знаючи, що навіть там<br />
ти його не зустрінеш.</p>
<p>автор: <a href="http://onlyart.org.ua/?page_id=34017"><strong>Сергій Жадан</strong></a></p>
<p></p>

<div></div>