<strong>Павло Глазовий – Закоханий Кузьма</strong>
<p>У садочку пригорнулась Галя до Кузьми.<br />
— Як Ромео і Джульєтта, будем жити ми. —<br />
А Кузьма очима блима: — Думала б сама…<br />
Ну при чому тут Ромео, коли я Кузьма?</p>

<div>




</div>

<p>Трохи згодом Галя далі розвиває план:<br />
— Будем жити, як Людмила і її Руслан. —<br />
А Кузьма сопе сердито: — Не годиться теж.<br />
Ти ж Галина, не Людмила. Юринду плетеш.<br />
— Ну, а як? — питає Галя впертого Кузьму,<br />
А той каже: — Будем жити, як німий з Муму.</p>

<div></div>