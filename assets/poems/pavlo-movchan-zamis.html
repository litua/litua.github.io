<strong>Павло Мовчан – Заміс </strong>
<p>…Знову копаємо в глинищі глину.<br />
Жили солом’яні зв’яжуть заміс…<br />
— Хата для кого?<br />
— Буде для сина…—<br />
В колію грузне вантажений віз.<br />
Глина мастка обжовтила долоні…<br />
Був уже нею… чи стану колись?..<br />
— Глино, забула ти мову солону.<br />
— Злиплися губи, слова запеклись…<br />
— …Слухай,— валує стогін із горла —<br />
завше відкрите воно у горшка.—<br />
Тіло моє запікається чорно,<br />
круто нас мне гончарева рука…<br />
— Глино Галино, глино Маріє!<br />
Ти не навіки лягаєш в заміс,<br />
бо на розвалищах всюди жовтієш,<br />
легко втрачаючи форму і зміст.<br />
Зраджують думку, зраджують руку,<br />
глиняна книго, твої сторінки.<br />
Занотувала вічну розлуку,<br />
та й розкололася на черепки.—<br />
Глиняні стіни, наче таблиці,<br />
б’ються — осколки великі й дрібні…<br />
Глина печеться, глина сталиться —<br />
всюди уламки лежать мовчазні.<br />
Де ж вони, долі людської скрижалі?<br />
Хтось прочитав по позначках: «Мардук…»<br />
— Дядьку, ви долю свою не читали?<br />
— Та-а… ворожила циганка із рук.<br />
Десь коло Бреста… чи коло Шполи…<br />
Дальню дорогу… хату нову…<br />
Третю будую… Глянь ти… Відколи?..<br />
І не забулося… В цій доживу…</p>

<div>




</div>

<p>Міситься глина, міситься круто,<br />
щоб нетривку нашу пам’ять тримать…<br />
Треба у глиняні чоботи взутись,<br />
щоб спорохнілі дні наздогнать.<br />
В промені часу клинопис бачу,<br />
очі площинні, хвилі борід.<br />
В пальцях володаря чаша гаряча<br />
й досі хмелить неотямлений світ.<br />
Глиняні вінця дай пригубити —<br />
глина у глину перетече…<br />
П’ю… Але серце завше несите<br />
глиняним жаром груди пече.</p>
<p>***</p>

<div></div>