<strong>Павло Мовчан – “Від роздалля біль під серцем…” </strong>
<p>Від роздалля біль під серцем:<br />
леле, що за глибина!<br />
Синь-блакить черпав наперстком,<br />
щоб добутися до дна.<br />
Та блакиті прибувало,<br />
хоч росла щодня жага;<br />
пив захлинно — було мало,<br />
синь кипіла в берегах…<br />
І метелики летіли —<br />
білим-білі пелюстки,<br />
покривали всеньке тіло<br />
світлим полиском луски.<br />
…Треба глиб мерщій пронурить,<br />
щоб до зірки змірять путь,<br />
треба здерти власну шкуру,<br />
щоб безмежжя осягнуть.<br />
Вниз — угору, вниз — угору<br />
тіло пада — підліта…<br />
Зверху промені прозорі,<br />
знизу — хвильонька густа…<br />
Навперекидьки і плазом<br />
вперто міряв глибину,<br />
та, знеможений, щоразу<br />
кликав землю рятівну.<br />
І, пізнавши неспівмірність<br />
власну з обширом глибин,<br />
міряв землю кроком рівно<br />
мірою життя й хвилин.</p>

<div>




</div>

<p>***</p>

<div></div>