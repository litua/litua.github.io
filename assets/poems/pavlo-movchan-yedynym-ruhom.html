<strong>Павло Мовчан – Єдиним рухом </strong>
<p>Утечище моє, прибіжище, криївко,<br />
бездомному мені незатишно і гірко, —<br />
як в полі полину, пожухлій бадилині, —<br />
в дводільній однині від літа і донині.<br />
Темніючи лицем, мов явір на відлигу,<br />
дивився я на сніг посизілий, мілкий:<br />
над ним, як в льодохід,<br />
пливли уламки криги,<br />
стинаючи з ялин насторчені вершки.<br />
Я голову пригнув, ввібравши глибше в плечі,<br />
і слухав, як летять важкі вітри лелечі,<br />
і пошепки благав: — О, проминайте, хмари,<br />
з-перед очей моїх зникайте, мов примари… —<br />
В промоїнах вгорі просвічували води,<br />
і відблиски швидкі котились вдалечінь…<br />
а погляд, як і сніг, вологим був зі споду,<br />
набухлою тяглась позаду чорна тінь…<br />
Вона мене назад щосили відхиляла,<br />
і різала рамена повітряна шлея,<br />
так наче в новий день уперто не пускала,<br />
де з кіссям у руках стояла смерть моя.<br />
І прихистку мені ніде, ніде немає,<br />
і брилою сумною в ногах не тінь — тягар,<br />
а з тріщин угорі висотувалась зграя,<br />
і ширилось гучне, непогамовне: — Кар! —<br />
І, впавши долілиць, затулюючи вуха,<br />
провалювавсь крізь сніг в потужну течію,<br />
і слухав, як несе вода нестримним рухом<br />
в безмежну широчінь, мов тріску, плоть мою.</p>

<div>




</div>

<p>***</p>

<div></div>