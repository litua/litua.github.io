<strong>Павло Мовчан – “Нотується вся радість на листку…” </strong>
<p>Нотується вся радість на листку,<br />
а на чолі — журба печаттю Каїна.<br />
І пишеться все добре на піску,<br />
а все лихе карбується на камені.<br />
Все сонячне викреслює рука,<br />
дощем чорнильним листя переписує,<br />
ляга на плечі темрява важка,<br />
над головою виростає високо…<br />
Ще ні вершка не видно, ні піску,<br />
ні шелесту не чути, ані голосу,<br />
засвічено дорогу лиш баску,<br />
і котиться прожите по ній колесом…<br />
Слідом же листя кружеля сухе<br />
у смужці світла,<br />
у гінкому промені,<br />
стирається все добре, а лихе<br />
все глибшає, бо до душі прооране…<br />
По суцвітті лиш солод виступа,<br />
а гіркота розлита всюди широко.<br />
Я низку літ прожив, немов проспав,<br />
та ти мене збудила своїм вигуком.<br />
І глянув я: химерні дерева<br />
корінням чорним угорі гадючились,<br />
світ ніби перекинувсь — в головах<br />
лежав той камінь, що був<br />
злом озвучений.<br />
А в смужці чорній, в промені пітьми<br />
кружляло листя мідяне, розпечене…<br />
Котилось біле колесо зими,<br />
що сходило мені тепер щовечора.</p>

<div>




</div>

<p>***</p>

<div></div>