<strong>Тарас Шевченко – Ой люлі, люлі, моя дитино</strong>
<p>Ой люлі, люлі, моя дитино,<br />
Вдень і вночі.<br />
Підеш, мій сину, по Україні,<br />
Нас кленучи.<br />
Сину мій, сину, не клени тата,<br />
Не пом’яни.<br />
Мене, прокляту, я твоя мати,<br />
Мене клени.<br />
Мене не стане, не йди меж люди,<br />
Іди ти в гай;<br />
Гай не спитає й бачить не буде,<br />
Там і гуляй.<br />
Найдеш у гаї тую калину,<br />
То й пригорнись,<br />
Бо я любила, моя дитино,<br />
Її колись.<br />
Як підеш в села, у тії хати,<br />
То не журись.<br />
А як побачиш з дітками матір,<br />
То не дивись.</p>

<div>




</div>

<p><em>[Друга половина 1848, Косарал]</em></p>

<div></div>