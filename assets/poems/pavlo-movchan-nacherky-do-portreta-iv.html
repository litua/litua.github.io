<strong>Павло Мовчан – Начерки до портрета Івана Франка (поема) </strong>
<p><em>Дмитру Павличку</em></p>
<p><strong>1.</strong></p>
<p>Прихильний до тиші золочений явір<br />
про полудень літній йому звістував,<br />
та хмара зависла, червона краями,<br />
хотіла, щоб швидше він в слові постав.</p>
<p>Бо світ безіменний зливався в єдине,<br />
недоткнутий думкою, скривджений весь,<br />
відлунював розпач у кожній стеблині,<br />
і крикнув Іван через всю полонину:<br />
— Народе, ти в слові Тараса воскрес!</p>
<p>Він наші права подвоїв у слові,<br />
у слові поглибив, збезсмертив навік,<br />
у пам’ять впустив, у спалахи крові,<br />
у руки, у знаки свої загадкові,<br />
у смутки свої — чоловік…</p>
<p>Підводжусь і я, щоб підняти із праху<br />
знедолений край і своїх бідаків,<br />
підводжу, підводжу, не відаю страху,<br />
гукаю — відлуння гримлять подовкіл.</p>
<p>Роздмухую попіл, розхитую втому,<br />
і босий на присок стаю, щоб не спать:<br />
мені ж бо судилось у цьому огромі<br />
лункими словами народ об’єднать:<br />
«Лупайте сю скалу!»</p>
<p><strong>2.</strong></p>
<p><em>Се ж остання війна! Се до бою</em><br />
<em> Чоловіцтво зі звірством встає.</em></p>
<p><a href="http://onlyart.org.ua/?page_id=5042"><strong><em>Іван Франко</em></strong></a></p>
<p>Від помахів біліюче крило<br />
вчорашнє від світанку розняло,<br />
і ти помітив, що бракує сил<br />
звестися сонцеві на небосхил.<br />
Що так і буде з щілин струменіть,<br />
замість проміння, перекисла мідь,<br />
вуста людські злютуються в оскомі,<br />
з’єднаються слова в один протяжний гук,<br />
якщо не взяти молота до рук,<br />
не розбудити оцього огрому.<br />
Вогонь спахне, і холод не затягне<br />
гарячі почуття і жар відвічних прагнень.<br />
А ніч ядушна хай впівока глипа,<br />
як розцвітає брунька смолоскипу,<br />
як визволене сонце вироста<br />
і червониться заклик на вустах:<br />
— Лупайте сю скалу!</p>
<p><strong>3.</strong></p>
<p><em>Супокій — святеє діло</em><br />
<em> В супокійнії часи,</em><br />
<em> Та сли в час війни та бою</em><br />
<em> Ти зовеш до супокою —</em><br />
<em> Зрадник або трус єси.</em></p>
<p><em>Іван Франко</em></p>
<p>Догода тут тобі у всьому:<br />
лежиш, як голка у соломі,<br />
вітри на четверо дверей,<br />
лиш наживай собі оскому<br />
на спілих яблуках ренет.</p>
<p>Звисає бузина хизливо,<br />
дрібний розсипавши смішок,<br />
і ниже павич терпеливо<br />
разки чорненьких ягідок.</p>
<p>Ще нижче і сильце прикрите,<br />
ще далі — корінь ворушкий,<br />
а назверх тиша соковита<br />
поводить поглядом важким.</p>
<p>Лежиш, як лилик у дуплянці,<br />
і сниш про птицю чарівну,<br />
та враз хапаєшся в нестямці<br />
ти за тривогу рятівну:<br />
У спогляданнях змарнувати,<br />
Іване, можна все життя,<br />
а хто скалу буде лупати,<br />
шляхи рівняти для звитяг?<br />
Кому рубач віддасть сокиру,<br />
щоб хижі нетрища трощить?<br />
Іди з неспокоєм по миру:<br />
— Гримить!</p>
<p><strong>4.</strong></p>

<div>




</div>

<p>Навкружний ліс, захряснутий туманом,<br />
плаї скрадав, відлеглі від очей,<br />
і птах каплющий непомітно танув,<br />
бо розмивавсь сльозою чи дощем.<br />
Слух невситимий прагнув інших звуків,<br />
причаєних до часу в деревах,<br />
і тихло в горлі серце від спонуки,<br />
так ніби його взяв хто раптом в руки<br />
і туго павутинням спеленав.<br />
— О краю мій, який же ти провільглий —<br />
ні крейдою тебе, ні золотом сплямить:<br />
всі кольори і всі відтінки збігли,<br />
лиш чорнота тут цісарська лежить.<br />
І все в ньому чорніє до дрімоти,<br />
до зжухлого паперу, до думок,<br />
лише біліє павутиння дроту,<br />
що пеленає волю в сповиток.<br />
Ні ворухнутись, ані впасти ницьма;<br />
знай Божу ласку до русинів… Цить…<br />
Одне тобі отут — кричати кричма,<br />
лупать скалу, до світла всіх будить!</p>
<p><strong>5.</strong></p>
<p><em>Вічний революцйонер —</em><br />
<em> Дух, наука, думка, воля —</em><br />
<em> Не уступить пітьмі поля.</em></p>
<p><em>Іван Франко</em></p>
<p>Примарний плин хмарин понад тобою йдучим<br />
полегшував снувать угору трудний крок<br />
і владно поривав піднестись вище кручі<br />
в неміряну глибінь до витоків зірок.</p>
<p>Важка твоя стопа відтручує каміння,<br />
і пада слідма тінь в стромовище вузьке,<br />
і срібно кров дзвенить в передчутті прозріння,<br />
бо ти співмірив дух із висотою скель.</p>
<p>Оголена, легка, як до земних народин,<br />
голчаним вістрям дня протята, мов мотиль,<br />
вже відала душа, що для літань й свободи<br />
замало поривань, а треба ще й зусиль.</p>
<p>Що тільки спільний труд і спільна сильна воля<br />
посяде братства світ і згоду між людьми,<br />
наука, думка, дух хай визначають долю,<br />
бо шлях угору йде крізь пасмища пітьми.</p>
<p><strong>6.</strong></p>
<p>Навідавсь навідом вві сні<br />
незримий повний голос,<br />
за ним велів ступать мені<br />
в зеленопінне поле…<br />
Я йшов, як дихав,<br />
слід зникав,<br />
в очах сльоза холола,<br />
крик мені губи розмикав<br />
на шир гінкого поля:<br />
«Прокинься! Вже зоря встає яскрава,<br />
вже ніч утече!»<br />
І я відчув, коли спинивсь:<br />
в губах моїх жарина,<br />
і я, нанизаний на спис,<br />
лечу з крилом у спині.</p>
<p><strong>7.</strong></p>
<p><em>Перший крик — наш окрик бою</em><br />
<em> І побіднії пісні.</em></p>
<p><em>Іван Франко</em></p>
<p>Навражений ліс кострубатів вершками<br />
і довго чорнів, наче ніч попід нами,<br />
а ми навздогони за сонцем летіли,<br />
і стріли засторчені в крилах бриніли,<br />
і хмари приручені неслись услід,<br />
безмежний віщуючи нам переліт.<br />
І я перевтіливсь у птаху з людини,<br />
і спів замість мови у мене пташиний,<br />
чим вище до сонця, до істини ближче,<br />
о, тільки б не впасти на зоряне днище!..</p>
<p><strong>8.</strong></p>
<p><em>Душа безсмертна. Жить віковічно їй.</em></p>
<p><em>Іван Франко</em></p>
<p>Віддалено туманом дерева,<br />
поважчала в долонях голова,<br />
минувся день, поглибшав шлях близький,<br />
в якому — наче щогли — патики…<br />
Сплять подорожні в себе на колінах,<br />
а на узбіччі ніч високі стіни<br />
мурує тихо, що заледве й чуть,<br />
як камінь поверх каменя кладуть,<br />
підносяться свавільні будівничі<br />
на висоту облудного величчя.<br />
В мандрівців сон, в спорудників біда;<br />
за мури око кругле погляда:<br />
а що ж воно знялось таке високе,<br />
коли весь світ одліг у тихий спокій,<br />
і навіть той, хто мав би чатувать,<br />
втулив в долоні голову, щоб спать.<br />
Проте вставай, руш стіни нетривкі,<br />
вже тріщини прозоряться навкіс<br />
і пада, пада цісарське каміння —<br />
хай світ братерства постає з боріння.<br />
Вставай, Іване.<br />
Перо прив’язуй до зап’ястя.<br />
Пиши: душа безсмертна… але щастя<br />
офірувати нею в боротьбі,<br />
моя Вітчизно сонячна, тобі!</p>
<p>***</p>

<div></div>