Алла Жабокрик – Коли ти прийдеш — я забуду всіх<p>Коли ти прийдеш — я забуду всіх<br />
І стомлено схилюсь до твого тіла.<br />
Ти мій єдиний і останній гріх,<br />
Прийди скоріш допоки я не стліла.</p>
<p>Прийди до мене океаном з хвиль,<br />
Таким небесним і таким нежданим.<br />
Знайди в мені посеред шторму штиль.<br />
Усе знайди, що інші не шукали…</p>
<p>Відчуй мене. Просякни мною весь!<br />
(Я лиш для тебе душу оголила.)<br />
Візьми мене до крихітних небес.<br />
(Та я б з тобою навіть в пеклі жила.)</p>
<p>Прийми мене у серце хоч на мить.<br />
Я віднайду в тобі свій вічний спокій.<br />
Сльоза так крає та вже не болить,<br />
Залиш мене в душі своїй глибокій.</p>

<div>




</div>

<p>Сховай мене від світу і людей,<br />
Мені для щастя досить твого світла.<br />
Неси мені вогонь, мов Прометей,<br />
Бо я ж без тебе бачити не здібна…</p>
<p>Я буду лиш для тебе і твоя,<br />
Така, яку ти більше і не встрінеш<br />
Віддам усе, віддам своє ім’я.<br />
Якщо ти прийдеш,<br />
Лиш якщо ти прийдеш…</p>
<p>автор: <a href="http://onlyart.org.ua/?page_id=44244"><strong>Алла Жабокрик</strong></a></p>
<p></p>

<div></div>