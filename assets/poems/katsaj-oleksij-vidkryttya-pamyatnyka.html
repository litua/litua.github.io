<strong>Кацай Олексій – Відкриття пам’ятника</strong>
<p>Вдосвітку змовкнуть труби органи й гітари<br />
винайдуть раптом кола свої квадратури<br />
і захворівши відчаєм архітектури<br />
тиша застигне темним гранітом нової скульптури</p>

<div>




</div>

<p>Під покривалом давніх часів заховавшись<br />
випнуться очі наче вузли на піднесених лицях<br />
болю чекаючи адже на кожному кроці<br />
височина притягує погляди і блискавиці</p>
<p>Та п’єдестали міцно вростають у землю<br />
біля них з’юрмились натовпи зграї отари<br />
що вони скажуть чи то промекають зараз?<br />
Вдосвітку змовкли труби органи й гітари.</p>

<div></div>