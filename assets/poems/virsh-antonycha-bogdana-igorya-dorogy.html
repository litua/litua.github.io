<strong>Антонич Богдан-Ігор –  Дороги</strong>
<p>Розгорнулась земля, наче книжка<br />
(дороги, дороги, дороги).<br />
Зашуміла трава і принишкла,<br />
простелилась нам юним під ноги.</p>
<p>Тільки небо і тільки пшениця<br />
(над нами, за нами, під нами).<br />
Тільки безкрай і далеч іскриться,<br />
тільки безвість вітає вітрами.</p>

<div>




</div>

<p>Голубінь, золотавість і зелень<br />
(яруги, галявини, кручі).<br />
Розспівались таємно: дзінь-дзелень<br />
цвіркуни в конюшині пахучій.</p>
<p>Залізиста вода із криниці<br />
(дороги, дороги, дороги).<br />
О, відкрий нам свої таємниці,<br />
дивний місяцю мідянорогий!</p>
<p>Бо в дорогах звабливая врода<br />
(о зелень! о юність! о мріє!).<br />
Наша молодість, наче природа,<br />
колосистим ще літом доспіє.</p>

<div></div>