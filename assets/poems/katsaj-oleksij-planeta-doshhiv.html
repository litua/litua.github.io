<strong>Кацай Олексій – Планета дощів</strong>
<p>або вірш без початку та кінця</p>
<p>гойдався тиші дивний щем<br />
вдяглись рослини в колір меду<br />
мовчав комп’ютер і дощем<br />
доїлася корова неба</p>
<p>ледь ремигала вітерцем<br />
а з-під цеберки зореліту<br />
зміївся сизим ручаєм<br />
наволглий мотузок орбіти</p>

<div>




</div>

<p>у хмаровище вгрузнув крик<br />
та й розчинився в громовиську<br />
іншопланетний чередник<br />
на неземному пасовиську</p>
<p>точився крізь планету він<br />
аж до самого серцевиння<br />
бо зв’язаний був з світом цим<br />
вузлом набряклого коріння</p>
<p>та потім вперто проростав<br />
себе відчувши невмирущим<br />
бо час ізнов дощем ставав<br />
а обрій всесвітом Тому що</p>

<div></div>