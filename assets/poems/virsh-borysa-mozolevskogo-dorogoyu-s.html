<strong>Мозолевський Борис – Дорогою стріли</strong>
<p>Шалений лет — і потяг проминув<br />
Кривого Рога димарі червоні.<br />
Вони услід рвонулись, наче коні,<br />
І стали. Й попливли у далину.</p>
<p>І знову лет — крізь відстані, крізь ніч,<br />
Крізь кіммерійство, скіфство, половецтво,<br />
І потяг мчить, немов стріла ловецька,<br />
І цілий всесвіт падає навстріч.</p>

<div>




</div>

<p>Куди цей лет? — мовчить німа пітьма.<br />
Якби ж під неї зазирнуть могли ми!..<br />
У вічність обсипаються могили —<br />
Ні відгуку, ні просвітку нема.</p>
<p>Дорогою стріли віки пройшли —<br />
Всі формули, всі знаки постирали.<br />
Дорогою стріли, де йшли воли,<br />
Загвинчуємось в космос по спіралі.</p>

<div></div>