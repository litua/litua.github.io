<strong>Павло Мовчан – Слово </strong>
<p>В форму слова твого перелито жадання,<br />
скажеш «яблуко» — вмить заопуклиться плід,<br />
сік на пучках проступить лише з дотикання,<br />
тінь пообіч застигне кружальцем, як лід.<br />
Слово суще, лукаве, спасенне,<br />
перемліле в устах — хоч кричи.<br />
Промовляєш його цілоденно,<br />
цілонічно… Та слово мовчить.<br />
Видихаєш його на свічадо,<br />
придивляєшся — крапля дрібна,<br />
і тьмяніє вона, мов окрушина згляду —<br />
мерехтить срібна нить шовкопряда,<br />
тоне, тане, сягаючи дна…<br />
Ставиш гілку-вербілку у склянку з водою,<br />
переводиш у слово незвіданий зміст —<br />
бачиш, ніби стіна поміж словом й тобою,<br />
сніг стоїть у твій зріст.<br />
На стіні тій верба, розпорошена тінню,<br />
і разки розпорошених сойчиних крил,<br />
і синиці висять, мов кленове насіння, —<br />
розмахнулась ураз… біла труш… срібний пил…<br />
З джерела того слова непам’ять зринає,<br />
вже не зглибити, ні, ворушку каламуть,<br />
що колись пореклася вмістилищем раю,<br />
а тепер: в с е з а б у д ь, в с е з а б у д ь…<br />
Научися мовчать, переважувать тишу,<br />
так немовби до тебе і слів не було…<br />
Тільки хто це по стінах крижиною пише<br />
І гукає студено: — Павло!..—<br />
Озирнувшись, бери олівець кольоровий,<br />
обведи свою тінь по шпалері старій<br />
і до неї промов власне слово ізнову —<br />
чи себе розпізнаєш в фігурі кривій?</p>

<div>




</div>

<p>***</p>

<div></div>