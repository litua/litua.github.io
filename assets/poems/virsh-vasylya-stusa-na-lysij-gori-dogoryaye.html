<strong>Василь Стус – На Лисiй горi догоряє багаття нiчне…</strong>
<p>На Лисiй горi догоряє багаття нiчне,<br />
I листя осiнне на Лисiй горi догоряє,<br />
а я вже забув, де та Лиса гора, i не знаю,<br />
чи Лиса гора впiзнала б мене.<br />
Середина жовтня, пора надвечiр’їв твоїх,<br />
твоїх недовiр i невiр i осiннього вiтру.<br />
I вже половина життя забуваеться. Грiх<br />
уже забувається. Горе i радiсть нехитра.<br />
Середина жовтня — твоїх тонкогорлих розлук,<br />
I я вже не знаю, не знаю, не знаю, не знаю,<br />
чи я вже помер, чи живу, чи живцем помираю,<br />
бо вже вiдбринiло, вiдквiтло, вiдгасло, вiдграло навкруг.<br />
Та досi ще пахнуть тужливi долонi тобi,<br />
I губи гiркi аж солонi i досi ще пахнуть,<br />
I Лиса гора пролiта — схарапудженим птахом,<br />
I глухо, як кров ув аортах, надсадно гудуть голуби.</p>

<div></div>