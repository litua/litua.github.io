<strong>Микола Руденко – Гірке прощання</strong>
<p>Коли сідаєш в лайнер, щоб навіки<br />
Покинуть рідну землю, —<br />
Отоді<br />
В тобі скипають всі струмки і ріки,<br />
Кров пращурів голосить у воді.</p>
<p>Ти добре знаєш, що тобі не жити<br />
Без цих дубів та без оцих беріз —<br />
Як без волошки, котра серед жита<br />
Вродилася із материнських сліз.</p>
<p>І хоч старий уже — себе побачиш<br />
Дитиною у матері в ногах.<br />
І відвернувшись до вікна, заплачеш:<br />
Дух неньки тут —<br />
На рідних берегах.</p>

<div>




</div>

<p>Засліпить очі спалах метеора,<br />
Земля порине в предковічну тьму.<br />
І там, де кров’ю ти стікав учора,<br />
Помітиш новозведену тюрму.</p>
<p>Нащадки, що окопними ночами<br />
Тобі ввижалися серед полів,<br />
Вже прижилися в ній наглядачами<br />
Ні Бога в серці,<br />
Ані власних слів.</p>
<p>Іще в тобі щось буде опиратись:<br />
Чужа земля і вабить, і ляка.<br />
Мов у бісівськім дріботінні ратиць,<br />
Вібрує пружне тіло літака.</p>
<p>Внизу лишаються луги і хмари.<br />
Дніпро уже — немов малий ручай.<br />
Затужиш, в грудях чуючи удари:<br />
— Прощай, Вкраїно-матінко,<br />
Прощай.</p>
<p><em>11.02.1980</em></p>

<div></div>