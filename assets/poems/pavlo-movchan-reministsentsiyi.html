<strong>Павло Мовчан – Ремінісценції </strong>
<p><em>Круг містечка Берестечка</em><br />
<em> на чотири милі</em><br />
<em> мене славні запорожці</em><br />
<em> своїм трупом вкрили.</em></p>
<p><em>Т. Г. Шевченко</em></p>
<p>1.</p>
<p>Під листям калиновим спить товариство,<br />
і кобза вилунює лоном пречистим…<br />
Кайданами грає кобзар невеселу;<br />
у мідянім роті язик металевий,<br />
мов било у дзвоні, тріпоче-дзвенить,<br />
але товариство не будиться — спить…<br />
Лежить товариство, як дзеркало бите,<br />
калиновим жаром і попелом вкрите,<br />
росте їм піщана гора в узголов’ї,<br />
покроплена зверху калиново кров’ю…<br />
Оце вам, братове, таке Берестечко!<br />
Впрягається вітер в порожні гнуздечки,<br />
і мчить по Вкраїні підкований порох.<br />
По обрії вершники скачуть прозорі.<br />
Обвуглена Січ, поставши з пожежі,<br />
підносить угору повітряні вежі.<br />
Замкни у струну, кобзарю, досаду,<br />
і звуком гарячим тавруй оту зраду<br />
і шаблею тни, як смиком, невблаганно —<br />
хай тужить струна від смеркання до рана.<br />
Хай душі поснулих і там, в потойбіччі,<br />
почують розпачливий голос на Січі.<br />
Струна, що потята на двоє, на троє<br />
хай кличе і мертвих до бою, до бою!..<br />
До кого ж взивати тепер кошовому,<br />
що й голос згубив в світовому огромі!<br />
Хіба що до Бога, до клятої долі,<br />
до кривди-напасті на вічнім престолі!</p>
<p><strong>2.</strong></p>
<p>Не зраджуй, доленько, мені,<br />
не знаджуй серця гомінкого,<br />
так чорно, доленько, мені,<br />
що уповаю лиш на Бога.<br />
Чорніє шлях, як і ріка,<br />
і пахнуть мандри чорногреко,<br />
і чорний хтось мене гука<br />
рахманним голосом здалека.<br />
А я один. Як цвях в руці,<br />
як біль навстіжний на розп’ятті,<br />
і крапля крові на щоці<br />
відбила згашене багаття.<br />
Де друзі, козаки, жона?<br />
Чому тужильниці не плачуть?<br />
Зарубка де та вказівна,<br />
І хто гука — чому не бачу?..<br />
Чому покликання сумні<br />
ніде ніхто не чує в світі?<br />
Чому так боляче мені<br />
лицем і думкою чорніти,<br />
при заґратованім вікні,<br />
як на безвітр’ї жаром тліти?</p>
<p><strong>3.</strong></p>
<p>Навідувачко, хмаро низьколетна,<br />
до неньки-України ти причетна,<br />
до зав’язі густої, до журби, —<br />
навідуєш, бентежиш щодоби…<br />
Лягаєш на обличчя і сліпиш,<br />
принаджуєш до сонячних узвиш…<br />
І я в’яжу солом’яне крило,<br />
просилюю у кам’яне дупло.<br />
Лукаво посміхається метал,<br />
приваблює, щоб в дірку пролітав…<br />
Зліта душа — і дзеркало води,<br />
пильнуючи, відлунює: — Зажди!<br />
Порошиться з руки уламок криці<br />
в дупло криничне вічної темниці.</p>
<p><strong>4.</strong></p>

<div>




</div>

<p>Сутеніє вода, і ситніша чернече багаття,<br />
топчуть вовну вологу підошви швидкі,<br />
над мовчанням свічад ходить холод щербатий<br />
і втирає обличчя у брили плиткі.<br />
Лише шелест волокон розшарпаних чути,<br />
та ще іскрами бризка тріскучий сучок,<br />
клято місять пітьму ноги, в темряву взуті,<br />
люто місить пітьма вогняний волосок.<br />
Хто кого? — стільки літ — не збагнути —<br />
місять землю чи місить земля?<br />
Не спокутати лють, не спокутать…<br />
Чорним місивом спрагу втолять…<br />
Втеча світла з очей, навіть з пучок,<br />
не прискорює місива крок,<br />
вовну ночі багаттям озвучуй,<br />
щоб дзвенів ув очах вогняний волосок…<br />
Зяють позіхи ночі, в проломи води<br />
кида потай іскрину людина,<br />
під ногами росте потолочений дим,<br />
вигріває в замісі жарина.<br />
І свічада облич віддзеркалюють страх,<br />
віддзеркалюють губи мовчання;<br />
дим росте, росте дим на ступнях,<br />
і розіп’ята плоть відліта на листках<br />
через мур і хрести у світання.</p>
<p><strong>5.</strong></p>
<p>Збігає життя, проходять і дні спотикальні.<br />
Лежить, мов наріжник терпіння, у келії камінь,<br />
байдужий до часу, глухий, саморослий,<br />
укотре об нього спіткнувся ти босий…<br />
На ньому чи з нього підносився погляд далекий;<br />
білилися дні, і сніг спочивав, мов лелека.<br />
На ньому вода полишала глибокі познаки<br />
і долю твою сполучала з минулим завбачно.<br />
Безсмертя своє покладали на камінь були можновладці,<br />
кайлом карбували його відчайдухи, завзятці…<br />
Та камінь є каменем — випорскує іскра не рідко,<br />
бо пам’ять її закликає у свідки.<br />
А іскра ж, обтяжена простором, гине миттєво,<br />
і з’яву життєву надовго затягує мрево.<br />
І камінь горбатий, сукупивши стільки терпіння,<br />
мов улик гуде, вже близький до прозріння.</p>
<p><strong>6.</strong></p>
<p>І голос вже вилиняв: бляклий,<br />
як лист на морозі;<br />
не вимовиш більше «люблю», проклясти і то не в спромозі.<br />
Холодний, голодний, бездомний, сирітний —<br />
ще розпачу трохи — і голос той стане уже тогосвітній.<br />
Чи простір порідшав, чи обрій до губ підступився —<br />
та голос додолу, мов попіл сухий, порошився…<br />
О доленько-доле,<br />
полинна і плинна,<br />
замкнулась не колом,<br />
пружком половинним…<br />
Літа повносилі немовби пройшли стороною,<br />
підошви до глини пришиті імлою густою:<br />
стоїш непорушно, так наче свій спогад чатуєш,<br />
волаєш, та власного голосу аже і не чуєш;<br />
— Я — я — я — я — я…<br />
Склепіння важке, зостався один понеділок…<br />
І дивишся в руку безглуздо: навіщо<br />
стискаєш вуглину?<br />
А-а-а… І коло обводиш, вірніше, його половину.</p>
<p><strong>7.</strong></p>
<p>Там, там за морем парубок волає —<br />
хтось розпач з нього довго виливає,<br />
крізь щілини в стіні світліє страх стоглавий,<br />
від доторків скупих струмує кров іржава.<br />
На сполох, може? Ні. Видзвонюють кайдани?<br />
За лісом путівець? І чати недріманні!<br />
Печата копито печальний аркуш долі,<br />
і снігу білий стовп росте, росте поволі.<br />
Прислухався — невже минуле голос має?<br />
Метал потлила ржа, та в жилах кров лунає,<br />
наповнює і слух неспокоєм заліза;<br />
стончілий в часі звук вуста сухі порізав:<br />
кривавляться слова, коли кричиш про волю,<br />
і крижані стовпи ростуть на видноколі,<br />
і подумки він мчить і губиться між ними,<br />
та з снігових узвиш очима крижаними<br />
хтось стежить, не звильне, судомить його рухи,<br />
щоб слухав крижане волання завірюхи.</p>
<p>***</p>

<div></div>