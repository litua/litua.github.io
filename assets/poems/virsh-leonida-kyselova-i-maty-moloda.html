<strong>Леонід Кисельов – І мати молода, і сонце юне…</strong>
<p>І мати молода, і сонце юне,<br />
І в неї на колінах немовля.<br />
В прозорому повітрі, наче струни,<br />
Гудіння оксамитного джмеля.</p>

<div>




</div>

<p>Прислухаюсь — співає колискову,<br />
Не знати, чи дитині, чи собі…<br />
І мати молода, і юне Слово,<br />
І яблуні у ранішній журбі.</p>
<p>Розумні і дурні, малі й великі,<br />
Уславлені й забуті — все пройшло,<br />
Та не було народів без’язиких,<br />
Іще німих народів не було!</p>
<p><em>1968</em></p>

<div></div>