<strong>Микола Руденко – Тому вже, мабуть, років п’ятдесят…</strong>
<p>Тому вже, мабуть, років п’ятдесят.<br />
А я ще й досі бачу так яскраво:<br />
Моє село, старий вишневий сад<br />
І вечорів підсинені заграви.</p>
<p>Усі в роботі — і старі, й малі.<br />
І я, що тільки починаю жити.<br />
Вже встиг пізнати радість на землі, —<br />
Бо коні наші й наше власне жито.</p>
<p>Уранці біля току вся рідня:<br />
Як смачно свіжим хлібом пахне з нього!<br />
Мене підсадить мати на коня —<br />
На нашого коня, на вороного.</p>

<div>




</div>

<p>Хтось пожартує: буде отаман.<br />
Хапаю повід, сплюнувши в долоні.<br />
Дзвенять підкови, котиться гарман —<br />
Немов довкола сонця ходять коні…</p>
<p>А це прийшло уже не з тих років,<br />
Хоч ми іще лишались дітлахами;<br />
Ми назбирали в торбу колосків —<br />
І, нас намалювали ховрахами.</p>
<p>Чом я дитинство пригадав своє?<br />
(За розпорядком дня — сніданок, лазня).<br />
Згадав, бо ще живий. Бо серце є.<br />
Бо світлих днів шукає пам’ять в’язня.</p>
<p><em>15.04.1978</em></p>

<div></div>