<strong>Василь Стус – Танцює зек у батькових чоботях…</strong>
<p>Танцює зек у батькових чоботях,<br />
мов дерев’яним гупає прачем.<br />
Під сивим небом і дрібним дощем<br />
обтрушує він душу від скорботи<br />
і сажі самоти. А дощ іде,<br />
біжить вода за номерного коміра —<br />
від Києва добіг би до Житомира<br />
за шістдесят хвилин, котрі щодень<br />
йому дають на радощі та гулі.<br />
Посадженому в саж, йому дарма,<br />
що просвіту і продиху нема,<br />
він, навіжений, долі сучить дулі.</p>

<div></div>