<strong>Тарас Шевченко – Ми восени таки похожі</strong>
<p>Ми восени таки похожі<br />
Хоч капельку на образ божий,<br />
Звичайне, що не всі, а так,<br />
Хоч деякі.<br />
Крутий байрак,<br />
Неначе циган чорний, голий,<br />
В діброві вбитий або спить.<br />
А по долині, по роздоллі<br />
Із степу перекотиполе<br />
Рудим ягняточком біжить<br />
До річечки собі напитись.<br />
А річечка його взяла<br />
Та в Дніпр широкий понесла,<br />
А Дніпр у море, на край світа<br />
Билину море покотило<br />
Та й кинуло на чужині.<br />
І жаль тобі її стане,<br />
Малої билини.<br />
Підеш собі, зажурившись,<br />
Гаєм по долині;<br />
Гай шепоче, гнуться лози<br />
В яру при дорозі,<br />
Думи душу осідають,<br />
І капають сльози.<br />
І хочеться сповідатись,<br />
Серце розповити,<br />
І хочеться… Боже милий!<br />
Як хочеться жити,<br />
І любити твою правду,<br />
І весь світ обняти!</p>

<div>




</div>

<p>Благо тобі, друже-брате,<br />
Як є в тебе хата.<br />
Благо тобі, як у хаті<br />
Є з ким розмовляти.<br />
Хоч дитина немовляща,<br />
І воно вгадав<br />
Твої думи веселії…<br />
Сам бог розмовляє<br />
Непорочними устами.</p>
<p>А тобі, мій одинокий,<br />
Мій друже єдиний,<br />
Горе тобі на чужині<br />
Та на самотині.<br />
Хто з тобою заговорить,<br />
Привітає, гляне?..<br />
Кругом тебе простяглася<br />
Трупом бездиханним<br />
Помарнілая пустиня,<br />
Кинутая богом.</p>
<p><em>[Друга половина 1849, Косарал]</em></p>

<div></div>