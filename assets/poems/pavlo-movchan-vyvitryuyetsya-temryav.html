<strong>Павло Мовчан – “Вивітрюється темрява із лугу…” </strong>
<p>Вивітрюється темрява із лугу,<br />
зволожений світлішає пісок,<br />
проводить риску по край неба вугіль,<br />
відтворюючи птичий голосок…<br />
Ніч слабшає, мина пітьми свавілля,<br />
розлазяться липучі ланцюги,<br />
кінчається мовчальна поночівля,<br />
світ входить швидко в світлі береги.<br />
З кубла імли виплутується стежка,<br />
щоб луг навпіл раптово розітнуть,<br />
і молодик, як знайдена сережка,<br />
роз’яснює небесну каламуть.<br />
І повертають речі свої ймення,<br />
жовтіє квітка, і співа бджола.<br />
Стають святими клопоти щоденні:<br />
варити крицю з сріблом для крила.<br />
І радість майструвать, і мріять долю,<br />
підносить вгору світлі голоси,<br />
і обганять біжуче видноколо,<br />
щоб з рук у руки сонце взяв твій син.</p>

<div>




</div>

<p>***</p>

<div></div>