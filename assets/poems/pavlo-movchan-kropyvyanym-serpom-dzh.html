<strong>Павло Мовчан – “Кропив’яним серпом, джерельною водою…” </strong>
<p>Кропив’яним серпом, джерельною водою<br />
мізинчика урізав — закапала роса,<br />
і голосом, поділеним надвоє,<br />
гукнув тебе, як вітром написав.<br />
Хоча б, хоча б півзвуку чи відлуння,<br />
хоча б, хоча б півкраплі співчуття…<br />
Розвіявсь голос, німота отруйна<br />
затруює до глибини життя.<br />
До губ приклавши пучечку-сопілку,<br />
росу спиваю, дмухаю, поглянь:<br />
тремтить тоненька яблунева гілка —<br />
здригається душа від доторкань.<br />
І серп жалький чомусь увесь червоний,<br />
і я чомусь, як пагін — сам-один<br />
тремчу, тремчу, і білий світ холоне<br />
в солоних краплях здвоєних росин.<br />
І літеплом, і хвилею з-під лоззя<br />
докочується голос здалини:<br />
то грім гримить, то голос передгроззя<br />
велить тобі: — Ти сутінь перетни!..</p>

<div>




</div>

<p>***</p>

<div></div>