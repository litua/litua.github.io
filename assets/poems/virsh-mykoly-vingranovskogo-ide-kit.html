<strong>Микола Вінграновський – Іде кіт через лід…</strong>
<p>Іде кіт через лід<br />
Чорнолапо на обід.</p>
<p>Коли чує він: зима<br />
Його біла підзива.</p>
<p>— Ти чого йдеш через лід<br />
І лишаєш чорний слід?</p>

<div>




</div>

<p>— Бо я чорний, — каже кіт, —<br />
Я лишаю чорний слід.</p>
<p>Коли ж біла ти сама,<br />
То білій тут дотемна.</p>
<p>І пішов кіт через лід<br />
Чорнолапо на обід.</p>
<p>Стала зимонька сумна:<br />
За котом ішла весна!</p>
<p><em>1969</em></p>

<div></div>