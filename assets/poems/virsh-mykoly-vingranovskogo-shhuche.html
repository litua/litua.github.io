<strong>Микола Вінграновський – Щуче</strong>
<p>Озер осінніх сонні небеса,<br />
І щучі дні, наструнені на спінінг,<br />
І помідорів на росі наспілих<br />
Краса притомлена, примружена краса.</p>
<p>Удар! Удар! — і колом-кумельгом<br />
З хвоста на голову, із голови на хвилю<br />
Летить, і котиться, і в’ється батогом<br />
В манері рок-ен-ролівського стилю<br />
Щучисько юне… Б’ється по дубах,<br />
Латаття ляскає, куга кипить у муках,</p>

<div>




</div>

<p>Хвостом — по сонцю, хмарам — по губах,<br />
Летить на берег реактивна щука!<br />
І кумельгом в очах у щуки — ми.<br />
Із ніг на голови, як стій, перевертаємось,<br />
І перевернуто бентежимось, і маємось,<br />
І “Волга”, й небо, й луки із людьми,<br />
І цибулина церкви, і тополі,<br />
І сизі села димарями вниз!<br />
І доля наша… Що ж робити долі.<br />
Коли вже щука хвалить верболіз?..</p>
<p>Озер осінніх сонні небеса,<br />
І щучі дні, і срібне око шини,<br />
Казан чубатий, хліб і ковбаса<br />
І… Антонінині примружені жоржини.</p>
<p><em>1965</em></p>

<div></div>