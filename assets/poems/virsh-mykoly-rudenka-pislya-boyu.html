<strong>Микола Руденко – Після бою</strong>
<p>Проклятий світ! — я мовив після<br />
бою,<br />
Коли побачив трупи у траві —<br />
Чому я мушу втішитись тобою,<br />
Не знаючи, ми — мертві чи живі?..</p>
<p>А соловейко щиро і нескупо<br />
Почав своє — війни йому нема.<br />
І я подумав: то були не трупи,<br />
Бо тут повинна вмерти смерть сама.</p>
<p>Тріщало під підошвами галуззя,<br />
А сонце ліс виповнювало вщерть…<br />
Немає в світі більшого безглуздя,<br />
Ніж вірити, що нас чекає смерть.</p>

<div>




</div>

<p>Природа не глумиться над синами:<br />
У Сонце — в хату зоряну свою —<br />
По лезу променя пішли над нами<br />
Усі, хто ліг в недавньому бою.</p>
<p>І тільки той, хто цілив нам у спину.<br />
Щоб ми зненацька з бою не втекли,<br />
Сліпим чортам місив криваву глину<br />
І дудлив самогонку з-під поли.</p>
<p>А потім удовиці у віконце<br />
Гатив прикладом:<br />
— Гей, налий, стара!..<br />
Його не приймуть ні Земля, ні Сонце —<br />
Такий іще до смерті помира.</p>
<p><em>19.01.74</em></p>

<div></div>