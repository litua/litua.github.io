<strong>Павло Мовчан – Життєвий проміжок </strong>
<p>Все повернути втрачене зумію,<br />
у повноті життєвій проживу…<br />
Отак гадав… плекав таку надію…<br />
Напружував життя, як тятиву.</p>
<p>І жили всі розслабли від напруги,<br />
розм’якли від мовчання всі слова,<br />
і день ждання спалив язик на вугіль,<br />
і голос лопнув, ніби тятива…</p>
<p>Став зайвим поклик, непотрібні — звуки…<br />
Вже неспроможен й тіні перейнять…<br />
Ти вилущилась, розчахнувши руки, —<br />
дві волосинки з кіс твоїх горять.</p>
<p>Не втримаю й найменшої сніжини…<br />
Тож як я міг привласнити когось,<br />
якщо я сам — суцільна порожнина,<br />
де навіть ім’я власне розповзлось…</p>

<div>




</div>

<p>Та й хто присутній був в мені донині,<br />
якщо в душі — ні дна, ні глибини.<br />
Яскраво спалахнули волосини,<br />
і, мов від струму, луснули вони.</p>
<p>Ніби сліпець, я натикавсь на речі,<br />
на гострі лікті, губи голосні,<br />
і відчував всі межі порожнечі,<br />
що озивались болісно в мені.</p>
<p>І голоси навколишнього світу<br />
будили муку й приспану луну…<br />
Поміж руками крутонувся вітер<br />
і груди розімкнув, ніби стіну.</p>
<p>І відступались люди та дерева,<br />
кололась під ногами щира твердь…<br />
Та не роздався проміжок життєвий,<br />
з якого протяг мене вимів геть.</p>
<p>***</p>

<div></div>