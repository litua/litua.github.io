<strong>Андієвська Емма – Арістодімос  Ліхнос</strong>
<h4><em><strong>Творення міту про коханця Діоніса і Персефони</strong></em></h4>
<p>Я  зійшов  у  цю  долину  разом  із  світанком,<br />
Але  тепер  мені  перегородили  дорогу  яблука,<br />
І  ноги  мої  ранить  трава,  що  обернулася  в  скелі,<br />
В  долині,  батько  якої  сонце.<br />
Я  тебе  не  гукав,  хоч  я  і  знаю,<br />
Що  ти  стоїш  зразу  за  сонцем<br />
І  що  тебе  можна  навіть  рукою  дістати.<br />
Але  шлях  до  тебе  перегородили  мені  яблука,<br />
Вислані  Персефоною.<br />
Вона  жінка,  і  вона  невблаганна.<br />
І  я  чую,  як  ти  віддаляєшся<br />
По  той  бік  яблук.</p>
<h4><em><strong>Плач Діоніса </strong></em></h4>
<p>Я  бачу  тебе  на  березі,<br />
Але  я  не  вийду  тобі<br />
Назустріч.<br />
Ти  вже  охоплений  проминанням,<br />
Яке  тебе  відносить<br />
Разом  з  гіллям,<br />
Що  несе  водою.</p>
<p>Як  важко  стояти  на  березі<br />
Вічним.</p>

<div>




</div>

<h4><em><strong>Різні Вдачі</strong></em></h4>
<p>Коли  я  слухаю  тебе,<br />
Я  здаюсь  собі  глибинною  рибою,<br />
Що  приречена  жити  на  поверхні.<br />
Мій  друже,<br />
Юність,  з  якою  ти  носишся,<br />
Як  перекупка  з  ганчір’ям,<br />
Це  більш,  ніж  сумнівна  річ,<br />
І  виїжджати  на  ній  обома  ногами.  —<br />
Якби  я  не  вважав  це<br />
Аж  таким  несмаком,<br />
Я  сказав  би,  що  це  небезпечно.</p>
<h4><em><strong>Лист</strong></em></h4>
<p>Чому  ти  не  прийшов,<br />
Адже  я  чекав  тебе  до  перших  півнів,<br />
Маючи  за  співбесідника  воду<br />
І  прибережні  кущі,<br />
Що  імітували  твої  кроки  і  подих,<br />
Кожного  разу,  як  я  збирався  відходити.<br />
Якщо  ти  зволікаєш  побачення,<br />
То  май  відвагу  сповістити  мене  своєчасно.<br />
В  мій  вік  задовольнятись  водою  й  місяцем,<br />
Чекаючи  на  тебе  до  перших  півнів  —<br />
Мій  друже,  навіть  заради  тебе<br />
Це  вже  занадто  багато.</p>
<h4><em><strong>Помста</strong></em></h4>
<p>Я  зовсім  не  захоплений  твоєю  обережністю,<br />
Якщо  ти  хочеш,  я  тебе  можу  зовсім  не  бачити.<br />
Але  якщо  ти  думаєш,<br />
Що  твоєму  фалосові<br />
Варто  поставити  пам’ятник,<br />
То  повідомляю  тебе  :<br />
Я  не  той  будівничий.<br />
Я  ліпше  волію  самотній  вечір,<br />
Ніж  уславлений  камінь,<br />
На  який  підіймають  ноги<br />
Усі  міські  собаки.</p>

<div></div>