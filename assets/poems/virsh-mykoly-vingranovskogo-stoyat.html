<strong>Микола Вінграновський – Стоять сухі кукурудзи…</strong>
<p>Стоять сухі кукурудзи,<br />
Й сухе волоття суше просо.<br />
Лелека, мов старий грузин,<br />
По жовтім полю ходить босо.</p>
<p>Лисиця їла — і нема.<br />
Лиш облизнулась в жовтій тиші.<br />
А з хмаренятками у звишші<br />
Хмарина-мама йде сумна…<br />
Дружина спить, і на столі<br />
Лежать панчохи і в’язання.</p>

<div>




</div>

<p>І в шибці чорт стоїть до рання.<br />
Зоря і чорт на чорнім тлі.</p>
<p>Щось в тому чорті є від мене.<br />
Щось є для мене в тій зорі.<br />
Лежить дорога у черлене,<br />
І жовта хмара угорі.</p>
<p><em>1964</em></p>

<div></div>