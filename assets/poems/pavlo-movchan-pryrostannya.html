<strong>Павло Мовчан – Приростання </strong>
<p>Сніг скам’янів і розцаривсь по небу свавільно —<br />
спробуй з-під нього хоча б бадилинку добуть…<br />
Біла сорочка пристала до тіла так щільно,<br />
з шкурою треба здирати, аби розстебнуть.<br />
І на ходу прикипають до снігу підошви,<br />
з тілом доводиться їх — що не крок — відривать.<br />
Плями червоні згодом затрусить пороша,<br />
але на тілі буде довічна печать…<br />
Ти приростаєш чи світ приростає до тебе<br />
небом, повітрям, сухим будяком…<br />
Холодно як! Сиза крижина пристала до ребер,<br />
і до повіки листок присмоливсь мідяком.<br />
Чуєш: всякчас і всякдень проростаєш все глибше<br />
в м’якуш повітря, в спустошений вічністю шар,<br />
інший в тобі хтось замість тебе дише<br />
і крізь сопілку в грудях роздмухує жар…<br />
Він і мороз, і сніги перетворює в срібло,<br />
кожному дневі радіє, неначе дитя.<br />
Він і від світу існує осібно,<br />
і незбагненне для нього злиття.<br />
Ти — обважнілий, а він — як пір’їна,<br />
подих його поторкає струну…<br />
Перед очима танцює сніжина<br />
і відлітає у далину-у…</p>

<div>




</div>

<p>***</p>

<div></div>