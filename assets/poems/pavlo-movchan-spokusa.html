<strong>Павло Мовчан – Спокуса </strong>
<p>Чи йде тобі із рук та круглість первородна,<br />
що чиста помислом освяченого лона,<br />
де квітнуть квітові до осені глибокої<br />
і гускнуть медові, настоянім на спокої.<br />
Гарячі яблука — зсередини — від спілля<br />
червоно сплакали у сутінне замшілля,<br />
та їх ізнов чомусь долоня проминула,<br />
так, як мина своїх дітей зозуля:<br />
минаючи, питає, де пташата?<br />
Тобі одне — всі сторони гукати,<br />
розмотувати злежані клубки,<br />
на сито сіять-просівать піски:<br />
де заподілись всі чоловіки?<br />
Земля нерушена — суцільний переліг,<br />
сіллю затрушене реміняччя доріг,<br />
на суходереві не змій — звичайний ворон,<br />
суцвіттям з терену<br />
клич віється угору.<br />
Журливо так…<br />
І сонях саморослий<br />
шукає затишку — насіння ж дозріва, —<br />
і крик його, не висловлений досі,<br />
заплівся жовто у твої слова…<br />
Що то за край, де простору в три кроки,<br />
де тісно так що звуку, що луні,<br />
і зветься медом стримуваний спокій,<br />
такий привабний, певно, сатані.<br />
А хтивість та, а спорожнілість лона,<br />
а гріх розгрішений самотністю вдови,<br />
а круглість яблук, ой, яка ж солона —<br />
піднось долоні і хутчій лови<br />
ті яблука…<br />
Ось тобі стовп, змережений під змія,<br />
зневаж усім, що в спадках навіки;<br />
ще день минув — о радуйся, Маріє! —<br />
кислиця пада зразу в дві руки.</p>

<div>




</div>

<p>***</p>

<div></div>