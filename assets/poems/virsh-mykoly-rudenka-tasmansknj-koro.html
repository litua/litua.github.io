<strong>Микола Руденко – Тасманськнй король</strong>
<p><em>Останнього тасманця було знищено на початку XIX ст. </em><br />
<em>Історична довідка</em></p>
<p>Я — один. Я — останній. То значить —<br />
король.<br />
Є Тасманове море й тасманська земля.<br />
А земля мусить мати свого короля, —<br />
Так сказав мені той, хто давав оцю роль.</p>
<p>Кожен трон на кістках. Та не ради відзнак<br />
Я споруджую трон із людських черепів.<br />
А заради того, що народ мій терпів:<br />
Ті людські черепи я відбив у собак.</p>
<p>У собак, у дерев… Ти заглянь у сади —<br />
Кожна яблуня кров’ю підживлена там.<br />
Нас вбивали для добрив. Здавалось катам:<br />
З тіл людських виростають солодкі плоди.</p>

<div>




</div>

<p>Більше добрив немає.<br />
Збираю кістки і споруджую з них піраміду страшну.<br />
Скоро я за найвищі дерева сягну.<br />
Я — король, підо мною — мої земляки.</p>
<p>І куди не погляну — маєтки чужі.<br />
Рідні душі — це тільки прудкі кенгуру.<br />
В них живуть мої предки. А сам, як помру, —<br />
Оживу серед них на зеленій межі.</p>
<p>Ген чужинці пливуть до моєї землі,<br />
Щоб орати поля, закладати сади.<br />
Є в них мито — ковток вогняної води:<br />
Адже в них у пошані старі королі.</p>
<p>Я для них божевільний. Та це не нове.<br />
Піраміда моя все росте і росте.<br />
Я тримаю у серці пророцтво святе:<br />
Ця споруда імперію переживе.</p>
<p>Хоч загинув народ, та повір’я старе<br />
Залишилось мені від батьків та дідів:<br />
Хто чекає із трупів солодких плодів,<br />
Той нічого, крім трупів, і сам не збере.</p>

<div></div>