<strong>Герасим’юк Василь – Старовинні забави</strong>
<p>Покійник лежить у хаті,<br />
а в темних сінях<br />
я повис на гаку<br />
і кричу: “Я вишу!”</p>
<p>І крізь регіт і вівкання<br />
мене запитують:<br />
“На кому висиш?”</p>
<p>Назвати мушу дівоче ім’я,<br />
і мені пересихає в горлі,<br />
бо я ледь чутно<br />
називаю тебе.</p>
<p>Мене може зняти тільки поцілунок,<br />
а ти не зможеш не поцілувати,<br />
бо вимажуть лице сажею<br />
і виштовхають надвір.</p>
<p>Я чую церковні дзвони у грудях,<br />
бо ти підходиш і цілуєш…</p>

<div>




</div>

<p>Тепер повиснеш ти<br />
і тебе спитають:<br />
“На кому висиш?”</p>
<p>Я знаю, ти не скажеш,<br />
і до ранку під розпач трембіт<br />
відмиватиму на потоці сажу<br />
із твого заплаканого обличчя.</p>
<p>А вранці<br />
покладуть рідні<br />
на домовину свої голови<br />
і тричі попрощаються з мертвим.</p>
<p>Він від бартки упав на храмі.<br />
Помста пливе у їхній крові.</p>
<p>Я також із того роду,<br />
але мені зранку тільки відлунює,<br />
тільки видзвонює у вухах:<br />
“На кому висиш?”</p>
<p>Я вишу.</p>

<div></div>