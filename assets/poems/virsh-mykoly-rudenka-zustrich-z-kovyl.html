<p>Я через гору йшов. І на горі,<br />
Що пойнята бузковою імлою, —<br />
Отам, де скелі кришаться старі,<br />
Негадано зустрівся з ковилою.</p>
<p>Було це так далеко від степів<br />
Причорноморських — десь біля Китаю.<br />
Але здалось: на жайворонка спів<br />
Я через рідні ниви завертаю.</p>
<p>А він дрижить під хмарою — мала<br />
Іскринка пісні,— так дрижить, тріпоче,<br />
Немов тягар невільницького зла<br />
Своїми крильцями розбити хоче.</p>
<p>Відоме зло. Давно відоме зло:<br />
Колючий дріт життя навпіл розкраяв.<br />
Це, братку, з нами споконвік було:<br />
Не вперше нам тужить за рідним краєм.</p>

<div>




</div>

<p>Уже й не віриться, що є земля,<br />
Де сім тисячоліть квітує жито;<br />
Де Борисфен–Славута повз поля<br />
Несе човни терпляче й сумовито.</p>
<p>Де хижі зайди стріли і мечі<br />
Тупили об кістки мого народу.<br />
Але живуть на світі орачі —<br />
І жайворонок їм складає оду…</p>
<p>Тим часом на траву лягла роса.<br />
Внизу Катунь у пелюшках із піни.<br />
Тут є життя. І є своя краса.<br />
Але ні жайвора, ні України.</p>
<p><em>06.12.1986, Сибір</em></p>

<div></div>