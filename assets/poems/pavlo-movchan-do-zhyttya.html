<strong>Павло Мовчан – До життя </strong>
<p>Прихилля серця, мови любота, —<br />
з твоєї ласки шовк — ніжніше дихать,<br />
я маю все, і навіть гіркота,<br />
щоб смак не втратить, підмішалась стиха.</p>
<p>Є в мене все: вода, в солянці сіль,<br />
і хліб в спідушці на листку латаття,<br />
і день, що йде поволі звідусіль,<br />
аби його любов’ю привітати.</p>

<div>




</div>

<p>Та є ще ти — безмежна щедрота,<br />
ласкавістю, довірою багата…<br />
Отак би й жить, минать свої літа<br />
і обертать в набуток кожну втрату.</p>
<p>Отак би й жить без марниці весь вік,<br />
щоб радощами серце надолужить<br />
і дням своїм забути назву й лік,<br />
тому що ти зі мною у подружжі.</p>
<p>***</p>

<div></div>