<strong>Микола Руденко – Надія</strong>
<p>Як від стовпа і до стовпа,<br />
Де дротом птаство володіє,<br />
Так доля табірна скупа<br />
Проводить серце повз надії.</p>
<p>Мовляв, це в сейфі хтось трима:<br />
Під осінь воля нас чекає…<br />
Та пройдуть осінь і зима,<br />
Але надія не зникає.</p>
<p>Серця довірливі людськії!<br />
Якщо оповідати чесно,<br />
То поміж нами є такі,<br />
Що в таборах тридцяту весну.</p>
<p>Для них земна скінчилась путь,<br />
Хоч під грудьми не вщухли болі.<br />
Вони нічого вже не ждуть<br />
І вже не уявляють волі.</p>

<div>




</div>

<p>А я ще не відсік себе<br />
Від того, що по той бік дроту.<br />
Ще Кончі небо голубе<br />
В очах стоїть —<br />
Живе достоту.</p>
<p>І світиться моє вікно,<br />
А я ще здалеку помічу:<br />
На шторі ситцевій воно<br />
Відбило постать чоловічу.</p>
<p>Горить, пашить моє лице.<br />
А друг бере мене за руку:<br />
— Хто здатний думати про це,<br />
Той сам себе прирік на муку.</p>
<p>Не нарікай, не проклинай,<br />
За те, що хтось живе і діє.<br />
Байдужим серцем проминай<br />
Усе, що не дає надії.</p>
<p><em>26.02.1979</em></p>

<div></div>