<strong>Павло Мовчан – Мури (поема)</strong>
<p><strong>1.</strong></p>
<p>Цей янгол протятий<br />
з крижиною в боці<br />
свій біль вимива<br />
в золотому потоці,<br />
і шпиль, що завершував царське стремління,<br />
поглиблював янгольську муку й боління.<br />
О місто в намисті містків і бруківки,<br />
золочене скрізь по хрестах та верхівках,<br />
а сподом — чорнюще,<br />
як мисль скритовбивці,<br />
глуха шкаралуща з іменням столиці!<br />
Де п’яний поручник візницю шмагає —<br />
за що, наповіщо — того сам не знає…<br />
Ніхто не рятує волаючу душу,<br />
вода вимива сухозлоття на сушу,<br />
і шпиль облетілий, двогострий, мов спис,<br />
все падає, падає з янголом вниз.</p>
<p><a name="2"></a></p>
<p><strong>2. В камері</strong></p>
<p>Якщо ти в самоті — будь сам собі юрбою<br />
і паперових птиць розвішай над собою.<br />
Крапчаста їхня тінь. Проте на тебе стане —<br />
і думка молода під нею не зів’яне.<br />
Кружалечко води, що висохла на денці,<br />
журбою не розводь — вона не розведеться.<br />
Рука змалює круг, відтак — дрібніші в ньому—<br />
оце відвічний рух на кам’яній основі.<br />
Малюй, малюй хутчій, обчислюй мрію рвійно,<br />
уже ідуть дощі, вітри високовійні.<br />
Всі страхи відлетять — стіна тобі лишиться,<br />
з її сумних глибин ти виворожиш птицю.<br />
Рука шандарська<br />
вмить затре кружки й квадрати,<br />
в яких піднісся ти поверх шпиля,<br />
поверх хреста,<br />
по… вище янголяти!<br />
Ні, не дістати!<br />
І гомінку юрбу внизу<br />
на себе ти поділиш,<br />
бо в тебе — небо, в тебе — не…<br />
бо вже летюче тіло.<br />
На власну волю<br />
та народ помножив своє ймення,<br />
щоб виправдать жорстокий вік<br />
своїм короткоденням.</p>
<p><a name="3"></a></p>
<p><strong>3. Ніч</strong></p>
<p>Цей мур за ніч знов виріс непомітно,<br />
допоки я обчислював крило,—<br />
ковзнула тінь доглядна, перелітна<br />
і остудила зрошене чоло.<br />
І тільки й видно, що цеглиння вікон,<br />
де тріщина, як ящірка, тече,—<br />
мені тепер до ранку, до край віку<br />
цей мур ламать загостреним плечем…<br />
Жага подовжить ліжко і підлогу,<br />
підніме стіл на височезні ноги<br />
і надвоє високого мене<br />
під небом озорілим перегне.<br />
І в мокрих дзеркалах,<br />
що обтулили стіни,<br />
де жар вапна подрібнено на мак,<br />
рука Господня пише всерозбірно,<br />
каліграфічно таємничий знак.</p>
<p><a name="4"></a></p>
<p><strong>4. Сон</strong></p>
<p>Достоту, як вві сні:<br />
колодязя горлянка<br />
і мерехтить на дні<br />
води розбита шклянка.<br />
І падають униз,<br />
зітхаючи, краплини.<br />
— І ти перехились,<br />
лети, лети до згину!..—<br />
А спрага — не змогти —<br />
до цямрин тебе клонить.<br />
— Ну, відривайсь, лети!<br />
Що, в жилах кров холоне?!<br />
Отож бо воно й є!<br />
Всі страхи, болі наші.<br />
Бо кожному своє<br />
і пить з своєї чаші.<br />
Ха, в кожного свій смак,<br />
своя пекота й спека.<br />
Ув’язнений дивак,<br />
ти полетиш дале-еко-о!..<br />
Не грюкай у відро!<br />
Ти випив свою воду,<br />
Чекай — надійде строк,<br />
і матимеш свободу…<br />
Ха-ха-ха!</p>
<p><a name="5"></a></p>
<p><strong>5. Все буде просто…</strong></p>
<p>Мури муровані —<br />
вікно глибоке…<br />
Пташко без імені,<br />
в небо порошена.<br />
Вітер затче в парусиння широке<br />
в бганках його яблука зрілі,—<br />
буде, ой буде того раювання!..<br />
Що ж то за дощ, намальований в небі, —<br />
зводяться плечі, стрічаючи холод…<br />
Де ж та подібність одного із другим,<br />
де ж та причинність щоденної муки?<br />
Вилущу зернята з кожного плоду —<br />
порох у пучках, і більше нічого…<br />
Пташко без імені, вкладена в крила,<br />
в перах твоїх ані вітру, ні неба…<br />
Мушу цей мур розібрати по каменю,<br />
шлях замостить до товариша вірного<br />
і в не… далекого.<br />
Миттю спростується все у мовчанні —<br />
все буде просто,<br />
як зорі у небі.<br />
Просто все буде,<br />
як небо у зорях.</p>
<p><a name="6"></a></p>
<p><strong>6. До стіни</strong></p>

<div>




</div>

<p>Просотані мохом червоні цеглини<br />
і риски повздовжні —<br />
чи ж то з-під руки?<br />
І форма квадратна безсмертної глини<br />
засвідчить стремління моє на віки…<br />
Проходить звичаєм в’язничість безлика,<br />
поволі стіна від дощів розмока,<br />
і сіє насіння у шпарки осика,<br />
і форма древесна углиб затіка.<br />
Чи ж треба стать щільно,<br />
щоб спина до спини,<br />
щоб стало майбутнє на повен мій зріст,<br />
щоб всі стільники вже надпитої глини<br />
комусь розказали короткий мій зміст.<br />
О стіно, що свідчиш моє проминання,<br />
яка ж ти непевна в своїй довжині!<br />
Проходжу тебе — зостається питання:<br />
чи ж лишиться знак якийсь по мені?!</p>
<p><a name="7"></a></p>
<p><strong>7.</strong></p>
<p>Так щиро дихав він на всіх<br />
своїм гарячим словом,<br />
що стукало, немов горіх,<br />
в лобища мармурові.</p>
<p>І круглозвуко, наче дзвін,<br />
завис у просторі крізькому<br />
та, відштовхнувшись геть від стін,<br />
ударився об стелю знову…</p>
<p>Віддаленіла геть луна —<br />
лиш пасмуги зостались сині,<br />
мов крапля болю голосна,<br />
що затужавіла в сльозині,<br />
вона взернилась у хмарині…</p>
<p>Їм аби слово про любов,<br />
про каяття, помилку.<br />
Як важко продихнуть, либонь,<br />
горлянку сполудило.<br />
І замість слова гудлі йдуть<br />
продовгувате, сумно,—<br />
хитає головами суд<br />
на нього так осудно…</p>
<p>Набрав води — скупий ковток<br />
загускнув від мовчання,<br />
і підступився ще на крок<br />
до глупого питання.</p>
<p><a name="8"></a></p>
<p><strong>8. З крейдою в руці</strong></p>
<p>У безбач, у смуть каламутної долі,<br />
мій вигук, моя ягодино, котись!<br />
В червоній долоні — вуглини схололі<br />
сипких перепалених сліз…<br />
Ну що мені стіни, сплямовані біллю,—<br />
прибить свою тінь і хутчій відійти.<br />
По них відлопочуть пташки споночілі,<br />
розхилять ще ширше в’язничні кути.<br />
Миколо, ставай одночасно повсюди,<br />
та попелом суму себе не обсип!<br />
І слухай,<br />
як простір, народжений в грудях,<br />
свідомість твою швидко нурить углиб.<br />
Хіба в піднебесся, що все в ластовинні,<br />
роздмухаєш всю пересушену кров<br />
і будеш дзвеніть, як суха бадилина,<br />
про людство знедолене, братську любов?..<br />
Хіба це все так? І з єдиним початком,<br />
з єдиним відлунням, що котиться вдаль,<br />
і крейда в руці, що лишилась на згадку<br />
про мрію відвічну, якої так жаль.</p>
<p><a name="9"></a></p>
<p><strong>9.</strong></p>
<p>Малюнок думки в кілька рисок —<br />
чи то вервечки до колиски,<br />
в якій гойдатись… німоті,—<br />
і перетліла, як навмисне,<br />
тоненька свічка в темноті…<br />
Закапав віск від восковиці,<br />
хитнулись тіні по кутках.<br />
І випроставсь біля божниці<br />
двокрилий в’язень, наче птах.<br />
Щось тісно тут, де пахне смертю,<br />
де гострий погляд, наче крик,<br />
на стиснутих вустах упертість<br />
ледь стримує жалкий язик.<br />
Щось невітно в норі цій куцій,<br />
де гаснуть звуки і свічки,<br />
бо очі стежать, як беруться<br />
вогнем у в’язня кулаки.</p>
<p><a name="10"></a></p>
<p><strong>10. На страту</strong></p>
<p>Мої ручителі високі,<br />
які легкі останні кроки<br />
до ешафоту від ганьби…<br />
Сурмач, труби,<br />
віщуй утіху —<br />
моє обличчя повне сміху,<br />
і кат, як брат,<br />
під брови-стріхи<br />
пускає погляд:<br />
— Возлюби… —<br />
Коли б ще хто дудів в сопілку,<br />
і мою радість ніс, як бджілку,<br />
і сипав квіти на бруківку,<br />
і шепотів:<br />
— Дивись, диви…<br />
Та я і так переразую<br />
і свою душу молодую<br />
віддам на руки, що катують:<br />
— На, розпинателю, лови!..—<br />
Відчувши неласкавість дня,—<br />
з Оки — тягучий холод,—<br />
ти раптом голову підняв,<br />
сягнув за видноколо…<br />
Так високо — до гіркоти,<br />
до німоти у зорі —<br />
перо лелечине летить<br />
і душу всю прозорить.<br />
На широчінь грудей пустить<br />
зітхання, як опуку,<br />
і, наче цвях, летюча мить<br />
проб’є простерту руку…<br />
Вже стелиться широка путь<br />
у рай далекий а чи в пекло,<br />
а низом душі чорногрекі<br />
гріхи свої земні несуть.<br />
Душе моя, легка пір’їно,<br />
немає в боротьбі загину —<br />
є вічний бій і вічна путь.<br />
Летить, летить душа? пір’їна? —<br />
внизу ледь мріє Україна,—<br />
і чує щось таке знайоме<br />
в мотиві, дутім на дуду;<br />
і грузнуть ноги, як в солому,<br />
коли по хмарах в небо йдуть.</p>
<p>Київ — Ленінград, 1973 р.</p>
<p>____________________________<br />
Цю поему, у сильно зміненому вигляді, було видано 1977 р. у збірці “Пам’ять” під назвою “Небо Кибальчича”</p>

<div></div>