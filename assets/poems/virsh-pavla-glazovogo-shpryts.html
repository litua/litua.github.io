<strong>Павло Глазовий – Шприц</strong>
<p>Подивилась фільм заморський<br />
Ельза Ковбаса<br />
Та й розказує сусідці:<br />
— От де чудеса!<br />
У старого чоловіка<br />
Жінка молода.<br />
Їй життя таке, конешно,<br />
Швидко набрида.<br />
Уночі в своєму ліжку<br />
Задрімав старик,<br />
А вона у шприц отрути<br />
Та під ребра — штрик!<br />
Стариган урізав дуба,<br />
А вона — ха-ха! —<br />
Підшукала молодого<br />
Хлопця-жениха…<br />
От картинка! В мене й досі<br />
Тіло все дрижить.<br />
Як уміють за кордоном<br />
Інтересно жить!<br />
А у нас штрикни-но, спробуй, —<br />
Тут тобі й тюрма.<br />
Та й шприців таких красивих<br />
В продажі нема.</p>

<div></div>