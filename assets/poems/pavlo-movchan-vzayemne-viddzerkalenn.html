<strong>Павло Мовчан – Взаємне віддзеркалення</strong>
<p>Тебе я всюди, світло, бачив<br />
летючим, ніжним та гарячим.<br />
У шибку ночі лунко стукав,<br />
порізавши об неї руки.<br />
Ти ж, розгубивши пір’я біле,<br />
від мене далі відлетіло.<br />
І обернулося на віск<br />
те пір’я, що в долонях ніс.<br />
Ти ж залетіло так далеко,<br />
що тільки й чути гострий клекіт.<br />
Та загубився навіть слід,<br />
і став прісним без тебе світ…<br />
Повіки склеплю — іскра зблисне…<br />
Розплющуюсь — і як навмисне<br />
палають простирадла стін,<br />
б’є світло з чотирьох сторін…<br />
Хапаюсь — наволочка чорна.<br />
У вікна дивиться потворна,<br />
безлика, без’язика тьма:<br />
ніде ні рисочки нема…<br />
Згадав тебе — з’явилось знову.<br />
Так ти ж на відстані любові…<br />
Бо світло з світла виника<br />
і відбиває близнюка…</p>

<div>




</div>

<p>***</p>

<div></div>