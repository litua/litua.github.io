<strong>Іван Котляревський – Енеїда (ч.II)</strong>
<p><strong>Частина друга</strong></p>
<p>Еней, попливши синім морем,<br />
На Карфагену оглядавсь;<br />
Боровсь з своїм, сердега, горем,<br />
Слізьми, бідняжка, обливавсь.<br />
Хоть од Дідони плив поспішно,<br />
Та плакав гірко, неутішно.<br />
Почувши ж, що в огні спеклась,<br />
Сказав: “Нехай їй вічне царство,<br />
Мені же довголітнє панство<br />
І щоб друга вдова найшлась!”</p>
<p>Як ось і море стало грати,<br />
Великі хвилі піднялись,<br />
І вітри зачали бурхати,<br />
Аж човни на морі тряслись.<br />
Водою чортзна-як крутило,<br />
Що трохи всіх не потопило.<br />
Вертілись човни, мов дурні.<br />
Троянці з страху задрижали,<br />
І що робити, всі не знали,<br />
Стояли мовчки всі смутні.</p>
<p>Один з троянської ватаги,<br />
По їх він звався Палінур;<br />
Сей більше мав других одваги,<br />
Сміленький був і балагур;<br />
Що наперед сей схаменувся<br />
І до Нептуна окликнувся:<br />
“А що ти робиш, пан Нептун!<br />
Чи се і ти пустивсь в ледащо,<br />
Що хочеш нас звести нінащо?<br />
Хіба півкопи і забув? —</p>
<p>А далі після сеї мови<br />
Троянцям він так всім сказав: —<br />
Бувайте, братця, ви здорові!<br />
Оце Нептун замудровав.<br />
Куди тепер ми, братця, пійдем?<br />
В Італію ми не доїдем,<br />
Бо море дуже щось шпує,<br />
Італія відсіль не близько,<br />
А морем в бурю їхать слизько,<br />
Човнів ніхто не підкує.</p>
<p>От тут земелька єсть, хлоп’ята,<br />
Відсіль вона невдалеку:<br />
Сіцілія, земля багата,<br />
Вона мені щось по знаку.<br />
Дмухнім лиш, братця, ми до неї<br />
Збувати горесті своєї,<br />
Там добрий цар живе Ацест.<br />
Ми там, як дома, очуняєм<br />
І, як у себе, загуляєм,<br />
Всього у нього вдоволь єсть”.</p>
<p>Троянці разом прийнялися<br />
І стали веслами гребти,<br />
Як стрілки, човники неслися,<br />
Мов ззаду пхали їх чорти.<br />
Їх сіцілійци як уздріли,<br />
То з города, мов подуріли,<br />
До моря бігли всі встрічать,<br />
Тут між собою розпитались,<br />
Чоломкались і обнімались,<br />
Пішли до короля гулять.</p>
<p>Ацест Енею, як би брату,<br />
Велику ласку показав<br />
І, зараз попросивши в хату,<br />
Горілкою почастовав;<br />
На закуску наклали сала,<br />
Лежала ковбаса чимала<br />
І хліба повне решето.<br />
Троянцям всім дали тетері<br />
І відпустили на кватері:<br />
Щоб йшли, куди потрапить хто.</p>
<p>Тут зараз підняли бенкети,<br />
Замурмотали, як коти,<br />
І в кахлях понесли пашкети<br />
І киселю їм до сити;<br />
Гарачую, м’яку бухинку,<br />
Зразову до рижків печінку,<br />
Гречаних з часником пампух.<br />
Еней з дороги налигався<br />
І пінної так нахлистався,<br />
Трохи не виперсь з його дух.</p>
<p>Еней хоть трохи був підпилий,<br />
Та з розумом не потерявсь;<br />
Він син був богобоязливий,<br />
По смерті батька не цуравсь.<br />
В сей день його отець опрягся,<br />
Як чикилдихи обіжрався, —<br />
Анхіз з горілочки умер.<br />
Еней схотів обід справляти<br />
І тут старців нагодовати, —<br />
Щоб біг душі свій рай одпер.</p>
<p>Зібрав троянську всю громаду<br />
І сам пішов на двір до них,<br />
Просить у їх собі пораду,<br />
Сказав їм річ в словах таких:<br />
“Панове, знаєте, трояне<br />
І всі хрещенії миряне,<br />
Що мій отець бував Анхіз,<br />
Його сивуха запалила<br />
І живота укоротила,<br />
І він, як муха в зиму, зслиз.</p>
<p>Зробити поминки я хочу,<br />
Поставити обід старцям —<br />
І завтра ж — далі не одстрочу.<br />
Скажіте: як здається вам?”<br />
Сього троянці і бажали,<br />
І всі у голос закричали:<br />
“Енею, боже, поможи;<br />
Коли же хочеш, пане, знати,<br />
І сами будем помагати,<br />
Бо ми тобі не вороги”.</p>
<p>І зараз миттю всі пустились<br />
Горілку, м’ясо куповать,<br />
Хліб, бублики, книши вродились,<br />
Пішли посуди добувать;<br />
І коливо з куті зробили,<br />
Сити із меду наситили,<br />
Договорили і попа;<br />
Хазяїнів своїх ззивали,<br />
Старців по улицям шукали,<br />
Пішла на дзвін дякам копа.</p>
<p>На другий день раненько встали,<br />
Огонь на дворі розвели<br />
І м’яса в казанки наклали,<br />
Варили страву і пекли.<br />
П’ять казанів стояло юшки,<br />
А в чотирьох були галушки,<br />
Борщу трохи було не з шість;<br />
Баранів тьма була варених,<br />
Курей, гусей, качок печених,<br />
Досита щоб було всім їсть.</p>
<p>Цебри сивушки там стояли<br />
І браги повнії діжки;<br />
Всю страву в вагани вливали<br />
І роздавали всім ложки.<br />
Як проспівали “со святими”,<br />
Еней обливсь слізьми гіркими,<br />
І принялися всі трепать;<br />
Наїлися й нахлистались,<br />
Що деякі аж повалялись,<br />
Тогді і годі поминать.</p>
<p>Еней і сам зо старшиною<br />
Анхіза добре поминав;<br />
Не здрів нічого пред собою,<br />
А ще з-за столу не вставав;<br />
А далі трошки проходився,<br />
Прочумався, протверезився,<br />
Пішов к народу, хоть поблід.<br />
З кишені вийнявши півкіпки,<br />
Шпурнув в народ дрібних, як ріпки,<br />
Щоб тямили його обід.</p>
<p>Енея заболіли ноги,<br />
Не чув ні рук, ні голови;<br />
Напали з хмелю перелоги,<br />
Опухли очи, як в сови,<br />
І ввесь обдувся, як барило,<br />
Було на світі все немило,<br />
Мисліте по землі писав.<br />
З нудьги охляв і ізнемігся,<br />
В одежі ліг і не роздігся,<br />
Під лавкою до світа спав.</p>
<p>Прокинувшися, ввесь трусився,<br />
За серце ссало, мов глисти;<br />
Перевертався і нудився,<br />
Не здужав голови звести,<br />
Поки не випив півквартівки<br />
З імбером пінної горілки<br />
І кухля сирівцю не втер.<br />
З-під лавки виліз і струхнувся,<br />
Закашляв, чхнув і стрепенувся:<br />
“Давайте, — крикнув, — пить тепер”.</p>
<p>Зібравшися, всі панетята<br />
Ізнов кружати начали,<br />
Пили, як брагу поросята,<br />
Горілку так вони тягли;<br />
Тягли тут пінненьку троянці,<br />
Не вомпили сіціліанці,<br />
Черкали добре назахват.<br />
Хто пив тут більш од всіх сивухи<br />
І хто пив разом три осьмухи,<br />
То той Енеєві був брат.</p>
<p>Еней наш роздоброхотався,<br />
Ігрища вздумав завести<br />
І п’яний зараз розкричався,<br />
Щоб перебійців привести.<br />
У вікон школяри співали,<br />
Халяндри циганки скакали,<br />
Іграли в кобзи і сліпці;<br />
Було тут разні чути крики,<br />
Водили в городі музики<br />
Моторні, п’яні молодці.</p>
<p>В присінках всі пани сиділи,<br />
На дворі ж вкруг стояв народ.<br />
У вікна деякі гляділи,<br />
А інший був наверх ворот;<br />
Аж ось прийшов і перебієць,<br />
Убраний так, як компанієць,<br />
І звався молодець Дарес;<br />
На кулаки став викликати<br />
І перебійця визивати,<br />
Кричав, опарений мов пес:</p>
<p>“Гей, хто зо мною вийде битись,<br />
Покуштовати стусанів?<br />
Мазкою хоче хто умитись?<br />
Кому не жаль своїх зубів?<br />
А нуте, нуте, йдіте швидше<br />
Сюди на кулаки лиш ближче!<br />
Я бебехів вам надсаджу;<br />
На очі вставлю окуляри,<br />
Сюди, поганці-бакаляри!<br />
Я всякому лоб розміжжу. —</p>
<p>Дарес довгенько дожидався,<br />
Мовчали всі, ніхто не йшов;<br />
З ним всякий битися боявся,<br />
Собою страху всім задав. —<br />
Так ви, бачу, всі легкодухи,<br />
Передо мною так, як мухи,<br />
І пудофети наголо”.<br />
Дарес тут дуже насміхався,<br />
Собою чванивсь, величався,<br />
Аж слухать сором всім було.</p>
<p>Абсест троянець був сердитий,<br />
Згадав Ентелла-козака,<br />
Зробився мов несамовитий,<br />
Чимдуж дав відтіль дропака.<br />
Ентелла скрізь пішов шукати,<br />
Щоб все, що бачив, розказати<br />
І щоб Дареса підцьковать.<br />
Ентелл був тяжко смілий, дужий,<br />
Мужик плечистий і невклюжий,<br />
Тогді він, п’яний, вклався спать.</p>
<p>Знайшли Ентелла-сіромаху,<br />
Що він під тином гарно спав;<br />
Сього сердешного тімаху<br />
Будити стали, щоб устав.<br />
Всі голосно над ним кричали,<br />
Ногами всилу розкачали.<br />
Очима він на них лупнув:<br />
“Чого ви? Що за вража мати,<br />
Зібрались не давати спати”.<br />
Сказавши се, оп’ять заснув.</p>
<p>“Та встань, будь ласкав, пане-свату!» —<br />
Абсест Ентеллові сказав,<br />
“Пійдіть лиш ви собі ік кату! —<br />
Ентелл на їх так закричав.<br />
А послі баче, що не шутка,<br />
Абсест сказав, яка погудка,<br />
Проворно скочивши, здригнувсь: —<br />
Хто, як, Дарес? Ну, стійте, наші!<br />
Зварю пану Даресу каші,<br />
Горілки дайте лиш нап’юсь”.</p>
<p>Примчали з казанок сивухи,<br />
Ентелл її разком дмухнув<br />
І од сієї він мокрухи<br />
Скрививсь, наморщивсь і зівнув,<br />
Сказав: “Тепер ходімо, братця,<br />
До хвастуна Дареса-ланця!<br />
Йому я ребра полічу,<br />
Зімну всього я на кабаку,<br />
На смерть зувічу, мов собаку,<br />
Як битися — я научу!”</p>
<p>Прийшов Ентелл перед Дареса,<br />
Сказав йому на сміх: “Гай-гай!<br />
Ховайсь, проклята неотеса,<br />
Зарання відсіль утікай;<br />
Я роздавлю тебе, як жабу,<br />
Зітру, зімну, мороз як бабу,<br />
Що тут і зуби ти зітнеш.<br />
Тебе диявол не пізнає,<br />
З кістками чорт тебе злигає.<br />
Уже від мене не влизнеш”.</p>
<p>На землю шапку положивши,<br />
По локоть руки засукав<br />
І, цупко кулаки стуливши,<br />
Дареса битись визивав.<br />
Із серця скреготав зубами,<br />
Об землю тупотав ногами<br />
І на Дареса налізав.<br />
Дарес не рад своїй лихоті,<br />
Ентелл потяг не по охоті<br />
Дареса, щоб його він знав.</p>
<p>В се врем’я в рай боги зібрались<br />
К Зевесу в гості на обід,<br />
Пили там, їли, забавлялись,<br />
Забули наших людських бід.<br />
Там лакомини різні їли,<br />
Буханчики пшеничні білі,<br />
Кислиці, ягоди, коржі<br />
І всякі-разні витребеньки, —<br />
Уже, либонь, були п’яненькі,<br />
Понадувались, мов йоржі.</p>
<p>Як ось знечев’я вбіг Меркурій,<br />
Засапавшися, до богів,<br />
Прискочив, мов котище мурий<br />
До сирних в маслі пирогів!<br />
“Ге! Ге! от тут-то загулялись,<br />
Що і од світа одцурались,<br />
Диявол-ма вам і стида.<br />
В Сіцілії таке твориться,<br />
Що вам би треба подивиться, —<br />
Там крик, мов підступа орда”.</p>
<p>Боги, почувши, зашатались,<br />
Із неба виткнули носи,<br />
Дивитись на бійців хватались,<br />
Як жаби літом, із роси.<br />
Ентелл там сильно храбровався,<br />
Аж до сорочки ввесь роздягся,<br />
Совав Даресу в ніс кулак.<br />
Дарес ізвомпив, сіромаха,<br />
Бо був Ентелл непевна птаха,<br />
Як чорноморський злий козак.</p>
<p>Венеру за виски хватило,<br />
Як глянула, що там Дарес;<br />
Їй дуже се було не мило,<br />
Сказала: “Батечку, Зевес!<br />
Дай моєму Даресу сили,<br />
Йому хвоста щоб не вкрутили,<br />
Щоб він Ентелла поборов.<br />
Мене тогді ввесь світ забуде,<br />
Коли Дарес живий не буде;<br />
Зроби, щоб був Дарес здоров”.</p>
<p>Тут Бахус п’яний обізвався,<br />
Венеру лаяти начав,<br />
До неї з кулаком совався<br />
І так ісп’яна їй сказав:<br />
“Пійди лиш ти к чортам, плюгава,<br />
Невірна, пакосна, халява!<br />
Нехай ізслизне твій Дарес,<br />
Я за Ентелла сам вступлюся,<br />
Як більш сивухи натягнуся,<br />
То не заступить і Зевес.</p>
<p>Чи знаєш, він який парнище?<br />
На світі трохи єсть таких,<br />
Сивуху так, як брагу, хлище,<br />
Я в парубках кохаюсь сих.<br />
Уже заллє за шкуру сала,<br />
Ні неня в бразі не скупала,<br />
Як він Даресові задасть.<br />
Уже хоть як ти не вертися,<br />
З своїм Даресом попростися,<br />
Бо прийдеться йому пропасть».</p>
<p>Зевес до речі сей дочувся,<br />
Язик насилу повернув.<br />
Він од горілки весь обдувся<br />
І грімко так на їх гукнув:<br />
«Мовчіть!.. Чого ви задрочились?<br />
Чи бач, у мене розходились!<br />
Я дам вам зараз тришия!<br />
Ніхто в кулачки не мішайтесь,<br />
Кінця од самих дожидайтесь, —<br />
Побачим, — візьметь-то чия?»</p>
<p>Венера, облизня піймавши,<br />
Слізки пустила із очей,<br />
І, як собака, хвіст піджавши,<br />
Пішла к порогу до дверей,<br />
І з Марсом у куточку стала,<br />
З Зевеса добре глузовала;<br />
А Бахус пінненьку лигав,<br />
Із Ганімедова пуздерка<br />
Утер трохи не з піввідерка;<br />
Напивсь — і тілько що кректав.</p>
<p>Як між собой боги сварились<br />
В раю, попившись в небесах,<br />
Тогді в Сіцілії творились<br />
Великі дуже чудеса.<br />
Дарес од страху оправлявся<br />
І до Ентелла підбирався,<br />
Цибульки б дать йому під ніс.<br />
Ентелл од ляпаса здригнувся,<br />
Разів із п’ять перевернувся,<br />
Трохи не попустив і сліз.</p>

<div>




</div>

<p>Розсердився і роз’ярився,<br />
Аж піну з рота попустив,<br />
І саме в міру підмостився,<br />
В висок Дареса затопив:<br />
З очей аж. іскри полетіли,<br />
І очі ясні соловіли,<br />
Сердешний об землю упав.<br />
Чмелів довгенько дуже слухав,<br />
І землю носом рив і нюхав,<br />
І дуже жалібно стогнав.</p>
<p>Тут всі Ентелла вихваляли,<br />
Еней з панами реготавсь,<br />
З Дареса ж дуже глузовали,<br />
Що силою він величавсь.<br />
Звелів Еней його підняти,<br />
На вітрі щоб поколихати<br />
Од ляпаса і щоб прочхавсь;<br />
Ентеллові ж дав на кабаку<br />
Трохи не цілую гривняку<br />
За те, що так він показавсь.</p>
<p>Еней же, сим не вдовольнившись,<br />
Іще гуляти захотів<br />
І, цупко пінної напившись,<br />
Ведмедів привести звелів.<br />
Литва на труби засурмила,<br />
Ведмедів зараз зупинила,<br />
Заставила їх танцьовать.<br />
Сердешний звір перекидався,<br />
Плигав, вертівся і качався,<br />
Забув і бджоли піддерать.</p>
<p>Як пан Еней так забавлявся,<br />
То лиха він собі не ждав,<br />
Не думав і не сподівався,<br />
Щоб хто з Олімпа кучму дав.<br />
Но те Юнона повернула<br />
І в голові так коверзнула,<br />
Щоб зараз учинить ярміз;<br />
Набула без панчіх патинки,<br />
Пішла в Ірисині будинки,<br />
Бо хитра ся була, як біс.</p>
<p>Прийшла, Ірисі підморгнула,<br />
Черкнули разом в хижу вдвох,<br />
І на ухо щось їй шепнула,<br />
Щоб не підслухав який бог;<br />
І пальцем, цупко прикрутила,<br />
Щоб зараз все то ізробила<br />
І їй би принесла лепорт;<br />
Ірися низько поклонилась<br />
І в ліжник зараз нарядилась,<br />
Побігла з неба, як би хорт.</p>
<p>В Сіцілію якраз спустилась,<br />
Човни троянські де були;<br />
І між троянок помістилась,<br />
Которі човнів стерегли.<br />
В кружку сердешні сі сиділи<br />
І кисло на море гляділи;<br />
Бо їх не кликали гулять,<br />
Де чоловіки їх гуляли,<br />
Медок, сивушку попивали<br />
Без просипу неділь із п’ять.</p>
<p>Дівчата з лиха горювали,<br />
Нудило тяжко молодиць;<br />
Лиш слинку з голоду ковтали,<br />
Як хочеться кому кислиць.<br />
Своїх троянців проклинали,<br />
Що через їх так горювали,<br />
Дівки кричали на ввєсь рот:<br />
«Щоб їм хотілось так гуляти,<br />
Як хочеться нам дівовати,<br />
Коли б замордовав їх чорт».</p>
<p>Троянці волокли з собою<br />
Стару бабу, як ягу,<br />
Лукаву відьму, злу Берою,<br />
Іскорчившуюся в дугу.<br />
Ірися нею ізробилась,<br />
І, як Бероя, нарядилась,<br />
І підступила до дівок;<br />
І щоб к ним лучче підмоститься<br />
І пред Юноной заслужиться,<br />
То піднесла їм пиріжок.</p>
<p>Сказала «Помагай біг, діти!<br />
Чого сумуєте ви так?<br />
Чи не остило тут сидіти?<br />
Оце гуляють наші як!<br />
Мов божевільних, нас морочать,<br />
Сім літ, як по морям волочать;<br />
Глузують, як хотять, із вас,<br />
Але з другими бахурують,<br />
Свої ж жінки нехай горюють,<br />
Коли водилось се у нас?</p>
<p>Послухайте лиш, молодиці,<br />
Я добрую вам раду дам,<br />
І ви, дівчата білолиці,<br />
Зробім кінець своїм бідам,<br />
За горе ми заплатим горем —<br />
А доки нам сидіть над морем?<br />
Приймімось човни попалім.<br />
Тогді і мусять тут остаться<br />
І нехотя до нас прижаться;<br />
Ось так на лід їх посадім».</p>
<p>«Спасеть же біг тебе, бабусю! —<br />
Троянки вголос загули. —<br />
Такої б ради, пайматусю,<br />
Ми ізгадати не могли».<br />
І зараз приступили к флоту,<br />
І принялися за роботу:<br />
Огонь кресати і нести<br />
Скіпки, тріски, солому, клоччя;<br />
Була тут всяка з них охоча,<br />
Пожар щоб швидше розвести.</p>
<p>Розжеврілось і загорілось,<br />
Пішов димок до самих хмар,<br />
Аж небо все зачервонілось,<br />
Великий тяжко був пожар.<br />
Човни і байдаки палали,<br />
Соснові пороми тріщали,<br />
Горіли дьоготь і смола.<br />
Поки троянці огляділись,<br />
Що добре їх троянки грілись,<br />
То часть мала човнів була.</p>
<p>Еней, пожар такий уздрівши,<br />
Злякався, побілів як сніг<br />
І, бігти всім туди звелівши,<br />
Чимдуж до човнів сам побіг.<br />
На гвалт у дзвони задзвонили,<br />
По улицям в трещотки били,<br />
Еней же на ввесь рот кричав:<br />
«Хто в бога вірує — рятуйте!<br />
Рубай, туши, гаси, лий, куйте!<br />
А хто ж таку нам кучму дав?»</p>
<p>Еней од страху з плигу збився,<br />
В умі сердега помішавсь<br />
І зараз сам не свій зробився.<br />
Скакав, вертівся і качавсь;<br />
І із сього свого задору<br />
Він, голову піднявши вгору,<br />
Кричав, опарений мов пес.<br />
Олімпських шпетив на всю губу,<br />
Свою і неню лаяв любу,<br />
Добувсь і в рот, і в ніс Зевес.</p>
<p>«Гей ти, проклятий стариганю!<br />
На землю з неба не зиркнеш,<br />
Не чуєш, як тебе я ганю,<br />
Зевес! — ні усом не моргнеш.<br />
На очах більма поробились,<br />
Коли б довіку посліпились,<br />
Що не поможеш ти мені.<br />
Чи се ж таки тобі не стидно,<br />
Що пропаду, от лиш не видно?<br />
Я ж, кажуть люди, внук тобі!</p>
<p>А ти з сідою бородою,<br />
Пане добродію Нептун!<br />
Сидиш, мов демон, під водою,<br />
Ізморщившись, старий шкарбун!<br />
Коли б струхнув хоть головою<br />
І сей пожар залив водою —<br />
Тризубець щоб тобі зломивсь!<br />
Ти базаринку любиш брати,<br />
А людям в нужді помагати<br />
Не дуже, бачу, поспішивсь.</p>
<p>І братик ваш Плутон, поганець,<br />
Із Прозерпіною засів,<br />
Пекельний, гаспидський коханець,<br />
Іще себе там не нагрів?<br />
Завів братерство з дьяволами<br />
І в світі нашими бідами<br />
Не погорює ні на час.<br />
Не посилкується німало,<br />
Щоб так палати перестало<br />
І щоб оцей пожар погас.</p>
<p>І ненечка моя рідненька<br />
У чорта десь тепер гуля,<br />
А може, спить, уже п’яненька<br />
Або з хлоп’ятами ганя.<br />
Тепер їй, бачу, не до соли,<br />
Уже, підтикавши десь поли,<br />
Фурцює добре, навісна.<br />
Коли сама з ким не ночує,<br />
То для когось уже свашкує,<br />
Для сього тяжко поспішна.</p>
<p>Та враг бери вас, — що хотіте,<br />
Про мене, те собі робіть,<br />
Мене на лід не посадіте,<br />
Пожар лиш тілько погасіть,<br />
Завередуйте по-своєму<br />
І, будьте ласкаві, моєму<br />
Зробіте лихові кінець.<br />
Пустіть лиш з неба веремію<br />
І покажіте чудасію,<br />
А я вам піднесу ралець».</p>
<p>Тут тілько що перемолився<br />
Еней і рот свій затулив;<br />
Як ось із неба дощ полився,<br />
В годину ввесь пожар залив.<br />
Бурхнуло з неба, мов із бочки,<br />
Що промочило до сорочки;<br />
То драла врозтіч всі дали.<br />
Троянці стали всі як хлюща,<br />
Їм лучилася невсипуща,<br />
Не раді і дощу були.</p>
<p>Не знав же на яку ступити<br />
Еней і тяжко горював,<br />
Чи тут остатись, чи поплити?<br />
Бо враг не всі човни забрав;<br />
І миттю кинувсь до громади<br />
Просить собі у ней поради,<br />
Чого собою не вбагне.<br />
Тут довго тяжко раховали,<br />
І скілько не коверзовали,<br />
Та все було, що не оне.</p>
<p>Один з троянської громади,<br />
Насупившися, все мовчав<br />
І, дослухавшись до поради,<br />
Ціпком все землю колупав.<br />
Се був пройдисвіт і непевний,<br />
І всім відьмам був родич кревний —<br />
Упир і знахур ворожить,<br />
Умів і трясцю одшептати,<br />
І кров христьянську замовляти,<br />
І добре знав греблі гатить.</p>
<p>Бував і в Шльонському з волами,<br />
Не раз ходив за сіллю в Крим;<br />
Тарані торговав возами,<br />
Всі чумаки братались з ним.<br />
Він так здавався і нікчемний,<br />
Та був розумний, як письменний,<br />
Слова так сипав, як горох.<br />
Уже в чім, бач, пораховати,<br />
Що розказать — йому вже дати;<br />
Ні в чім не був страхополох.</p>
<p>Невтесом всі його дражнили,<br />
По-нашому ж то звавсь Охрім;<br />
Мені так люди говорили —<br />
Самому ж незнакомий він.<br />
Побачив, що Еней гнівився,<br />
До його зараз підмостився,<br />
За білу рученьку і взяв;<br />
І, вивівши Енея в сіни,<br />
Сам поклонився аж в коліни,<br />
Таку Енею річ сказав:</p>
<p>«Чого ти сильно зажурився<br />
І так надувся, як індик?<br />
Зовсім охляв і занудився,<br />
Мов по болотові кулик?<br />
Чим більш журитися — все гірше,<br />
Заплутаєшся в лісі більше,<br />
Покинь лиш горе і заплюй.<br />
Піди вкладися гарно спати,<br />
А послі будеш і гадати,<br />
Спочинь, та вже тогді міркуй!»</p>
<p>Послухавши Еней Охріма,<br />
Укрившись, на полу ліг спать;<br />
Но лупав тілько все очима,<br />
Не міг ні крихти задрімать.<br />
На всі боки перевертався,<br />
До люльки разів три приймався,<br />
Знемігся ж, мов і задрімав.<br />
Як ось Анхіз йому приснився,<br />
Із пекла батечко явився<br />
І синові таке сказав:</p>
<p>«Прокинься, милеє дитятко!<br />
Пробуркайся і проходись,<br />
Се твій прийшов до тебе батько,<br />
То не сполохайсь, не жахнись.<br />
Мене боги к тобі послали<br />
І так сказати приказали:<br />
Щоб ти нітрохи не журивсь,<br />
Пошлють тобі щасливу долю,<br />
Щоб учинив ти божу волю<br />
І швидше в Рим переселивсь.</p>
<p>Збери, всі човни, що остались,<br />
І гарно зараз їх оправ;<br />
Придерж своїх, щоб не впивались,<br />
І сю Сіцілію остав.<br />
Пливи і не журись, небоже!<br />
Уже тобі скрізь буде гоже.<br />
Та ще, послухай, щось скажу:<br />
Щоб в пекло ти зайшов до мене,<br />
Бо діло єсть мені до тебе.<br />
Я все тобі там покажу.</p>
<p>І по Олімпському закону<br />
Уже ти пекла не минеш:<br />
Бо треба кланятись Плутону,<br />
А то і в Рим не допливеш.<br />
Якусь тобі він казань скаже,<br />
Дорогу добру в Рим покаже,<br />
Побачиш, як живу і я.<br />
А за дорогу не турбуйся.<br />
До пекла навпростець прямуйся<br />
Пішком, — не треба і коня.</p>
<p>Прощай же, сизий голубочок!<br />
Бо вже стає надворі світ;<br />
Прощай, дитя, прощай, синочок!..»<br />
І в землю провалився дід.<br />
Еней спросоння як схопився,<br />
Дрижав од страху і трусився,<br />
Холодний лився з його піт;<br />
І всіх троянців поскликавши,<br />
І лагодитись приказавши,<br />
Щоб завтра поплисти як світ.</p>
<p>К Ацесту зараз сам махнувши,<br />
За хліб подяковав, за сіль,<br />
І, там недовго щось побувши,<br />
Вернувся до своїх відтіль.<br />
Ввесь день збирались та складались;<br />
І світа тілько що дождались,<br />
То посідали на човни.<br />
Еней же їхав щось несміло,<br />
Бо море дуже надоїло,<br />
Як чумакам дощ восени.</p>
<p>Венера тілько що уздріла,<br />
Що вже троянці на човнах,<br />
К Нептуну на поклон побігла,<br />
Щоб не втопив їх у волнах.<br />
Поїхала в своїм ридвані,<br />
Мов сотника якого пані,<br />
Баскими конями, як звір.<br />
Із кінними проводниками,<br />
З трьома назаді козаками,<br />
А коні правив машталір.</p>
<p>Була на йому біла свита<br />
Із шаповальського сукна,<br />
Тясомкою кругом обшита,<br />
Сім кіп стоялася вона.<br />
Набакир шапочка стриміла,<br />
Далеко дуже червоніла,<br />
В руках же довгий був батіг;<br />
Їм грімко ляскав він із лиха,<br />
Скакали коні без оддиха;<br />
Ридван, мов вихор в полі, біг.</p>
<p>Приїхала, загримотіла,<br />
Кобиляча мов голова;<br />
К Нептуну в хату і влетіла<br />
Так, як із вирію сова;<br />
І не сказавши ні півслова,<br />
Нехай, каже, твоя здорова<br />
Бува, Нептуне, голова!<br />
Як навіжена, прискакала,<br />
Нептуна в губи цілувала,<br />
Говорячи такі слова:</p>
<p>«Коли, Нептун, мені ти дядько,<br />
А я племінниця тобі,<br />
Та ти ж. мені хрещений батько,<br />
Спасибі зароби собі.<br />
Моєму поможи Енею,<br />
Щоб він з ватагою своєю<br />
Щасливо їздив по воді;<br />
Уже і так пополякали,<br />
Насилу баби одшептали,<br />
Попався в зуби був біді».</p>
<p>Нептун, моргнувши, засміявся;<br />
Венеру сісти попросив<br />
І після неї облизався,<br />
Сивухи чарочку налив;<br />
І так її почастовавши,<br />
Чого просила, обіщавши,<br />
І зараз з нею попрощавсь.<br />
Повіяв вітр з руки Енею,<br />
Простивсь сердешненький з землею,<br />
Як стрілочка, по морю мчавсь.</p>
<p>Поромщик їх щонайглавнійший<br />
З Енеєм їздив всякий раз,<br />
Йому слуга був найвірнійший —<br />
По-нашому він звавсь Тарас.<br />
Сей, сидя на кормі, хитався,<br />
По саме нільзя нахлистався<br />
Горілочки, коли прощавсь.<br />
Еней велів його прийняти,<br />
Щоб не пустивсь на дно ниряти<br />
І в луччім місці би проспавсь.</p>
<p>Но видно, що пану Тарасу<br />
Написано так на роду,<br />
Щоб тілько до сього він часу<br />
Терпів на світі сім біду.<br />
Бо, розхитавшись, бризнув в воду,<br />
Нирнув — і, не спитавши броду,<br />
Наввиринки пішла душа.<br />
Еней хотів, щоб окошилась<br />
Біда і більш не продовжилась,<br />
Щоб не пропали всі з коша.</p>

<div></div>