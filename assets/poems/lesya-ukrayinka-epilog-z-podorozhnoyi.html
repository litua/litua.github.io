<strong>Леся Українка – Епілог </strong>
<p>Хто не жив посеред бурі,<br />
той ціни не знає силі,<br />
той не знає, як людині<br />
боротьба і праця милі.</p>
<p>Хто не жив посеред бурі,<br />
не збагне журби безсилля,<br />
той не знає всеї муки<br />
примусового безділля.</p>
<p>Як я заздрила тим людям,<br />
що не мали відпочинку,<br />
поки їх нелюдська втома<br />
з ніг валила на часинку!</p>
<p>День і ніч – вони на варті, –<br />
довгий труд, коротка зміна.<br />
День і ніч – вони в роботі,<br />
аж німіли руки й спина.</p>

<div>




</div>

<p>В розлютованому морі<br />
На легенькій шкаралущі<br />
За життя своє боролись<br />
Тії люди завзятущі.</p>
<p>І таки не похилились<br />
Перед силою стихії,<br />
І грудьми й чолом стрічали<br />
Бурі натиски лихії,</p>
<p>Певне, їм тоді здавалось,<br />
що немає гірше муки…<br />
Ох, борці, якби ви знали,<br />
що то є безсилі руки!</p>
<p>Що то є – лежати тихо,<br />
мов сумний розвиток долі,<br />
і на ласку здатись бурі<br />
та чужій сназі і волі.</p>
<p>Що ж зосталося такому?<br />
Тільки думати-гадати…<br />
Ви, борці, прийміть сі думи.<br />
Більш не маю що вам дати.</p>
<p>15 – 21.01.1911, Чорне море коло Анатолії</p>

<div></div>