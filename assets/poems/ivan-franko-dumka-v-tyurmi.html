<strong>Іван Франко – Думка в тюрмі</strong>
<p>Ой рано я, рано устану,<br />
На яснеє небо погляну,<br />
А небо, як синій кришталь,<br />
А в серці важкий сум і жаль.<br />
Всміхається небо без зміни,<br />
Глядить на тюремнії стіни,<br />
А стіни пожовкли від сліз,<br />
Що ними просякли наскрізь.<br />
Гей, яснеє небо, чому ти<br />
Глядиш, так весело всміхнуте,<br />
Пощо в ту проклятую кліть<br />
Ти шлеш такий любий привіт?<br />
Тут сльози, ти радість голосиш!<br />
Ти вільності запах приносиш,<br />
А тут ось понура тюрма,<br />
Могила тісна та німа.<br />
Живий у могилу заритий,<br />
Гляджу я на світлом облитий,<br />
На вільний, веселий той світ –<br />
Кров жаром у жилах кипить.<br />
За що мене в пута скували?<br />
За що мені воленьку взяли?<br />
Кому я і чим завинив?<br />
Чи тим, що народ свій любив?<br />
Бажав я для скованих волі,<br />
Для скривджених кращої долі<br />
І рівного права для всіх –<br />
Се весь і єдиний мій гріх.</p>

<div>




</div>

<p>[1877]</p>

<div></div>