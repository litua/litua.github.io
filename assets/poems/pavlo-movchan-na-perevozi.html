<strong>Павло Мовчан – На перевозі </strong>
<p>Води окравок металевий<br />
вночі, мов бляхи шмат, дзвенів…<br />
Тремтіння зірок вересневих<br />
передавалось і мені…<br />
І мерзнув я — голчаний холод<br />
вганявсь під нігті, кров студив,<br />
мов літа й не було ніколи,<br />
а холод панував завжди…<br />
Час уповільнювавсь у жилах,<br />
і випрямлялися думки.<br />
Уже дванадцяту пробило —<br />
заворушилися гвіздки…<br />
Я перевозу ждав безглуздо<br />
Чи переходу з ночі… в ніч…<br />
З свого н і щ о в якесь н і к у д и,<br />
щоб тільки вирватися пріч…<br />
Але ж гвіздки — в ступнях, в долонях…<br />
Дзвенів бляшаний шмат води<br />
і рвався голос: — Гей, Хароне!<br />
Подай свій перевіз сюди!<br />
Ой, порятуй пропащу душу,<br />
у теплий вирій відпусти!<br />
Бо я свого хреста не зрушу…—<br />
Вздовж течії — хрести, хрести…<br />
І в кожного — глибокий корінь,<br />
а на раменах — рушники.<br />
Я перекинув очі д’горі:<br />
тремтять настуджені зірки…<br />
І я гукнув: — Агов, Хароне!<br />
Тут — царство тіней, там — живих.<br />
Час загускає, кров холоне…<br />
В н і к у д и ти везеш не тих.</p>

<div>




</div>

<p>***</p>

<div></div>