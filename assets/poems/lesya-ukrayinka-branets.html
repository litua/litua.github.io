<strong>Леся Українка – Бранець</strong>
<p><em>(Середньовічний мотив)</em></p>
<p>На країну Італьянську<br />
сильне військо наступило, –<br />
за французькими полками<br />
з різних сторін кондотьєри.</p>
<p>Всі злетілись, наче галич,<br />
наче теє хиже птаство<br />
на порубаного трупа,<br />
щоб розшарпати до краю.</p>
<p>Де не зможе збройна сила,<br />
там доступить зрада потай<br />
і вужем тонким пролізе<br />
від меча й вогню зручніше.</p>
<p>А чого не може й зрада,<br />
лютий розбрат доконає;<br />
що зосталось від чужинців,<br />
те свої брати сплюндрують.</p>
<p>Горе тим, що йдуть одважно<br />
у нерівний бій на згубу,<br />
гірше тим, що від отрути<br />
на безслав’ї погибають.</p>
<p>А найгірше тим, що марне<br />
світом нудять у полоні,<br />
як отой бездольний лицар<br />
Габріель ді Кастельнеро.</p>
<p>Сам Баяр, найкращий лицар,<br />
взяв його в полон у полі,<br />
і тепер сидить він бранцем<br />
у французькім таборищі.</p>
<p>Не закутий у кайдани<br />
і не замкнений на вежі,<br />
без сторожі пробуває<br />
у Баяровім наметі.</p>
<p>Здався вів на слово честі,<br />
у нерівнім бою впавши,<br />
а Баяр, цнотливий лицар,<br />
вірить лицарському слову:</p>
<p>дав злотисту шаблю бранцю,<br />
і конят, і свого джуру<br />
і просив усе лицарство<br />
мати гостем італьянця.</p>

<div>




</div>

<p>І «гостює» по неволі<br />
Габріель ді Кастельнеро,<br />
жде, як бога, того часу,<br />
що підуть на розмін бранці.</p>
<p>Сумно дивиться з намету<br />
на околицю препишну:<br />
край веселий Італьянський<br />
і в біді красою сяє.</p>
<p>В темнім листі померанці<br />
світять золотом червоним,<br />
а оливи кучеряві<br />
сріблом криють всі левади,</p>
<p>гори наче линуть в небо<br />
чистим, легким візерунком –<br />
але що то там біліє<br />
по узгір’ю темно-синім?</p>
<p>Чи сніги то залягають?<br />
Чи то хмари притаїлись?<br />
Чи цвітуть каштани в гаю?<br />
Чи потоки грають шумом?</p>
<p>Не сніги то, і не хмари,<br />
і не цвіт, і не потоки –<br />
ох! то куряться димове!<br />
то французи палять села…</p>
<p>Габрієль ді Кастельнеро<br />
стиснув шабельку злотисту;<br />
«Гей, коня!» – гукнув на джуру,<br />
– До послуги, ясний пане!</p>
<p>Як почув слова французькі<br />
бідний лицар італьянський,<br />
шаблю випустив і тихо:<br />
«Ні, не треба» – мовив джурі.</p>
<p>І закрив рукою очі –<br />
темно стало їм і чорно,<br />
наче в’язням безталанним<br />
у «колодязях» венецьких.</p>
<p>Габріель ді Кастельнеро<br />
заздрив тим безщасним бранцям,<br />
що Венеція держала<br />
у своїх страшних темницях.</p>
<p>Бо невільники не мали<br />
ані зброї, ані джури,<br />
ні лицарських обов’язків,<br />
тільки мури та кайдани.</p>
<p>[San-Remo, 1903]</p>

<div></div>