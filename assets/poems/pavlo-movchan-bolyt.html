<strong>Павло Мовчан – Болить </strong>
<p>На відстані все неподільне і чисте…<br />
Золотоноша-хмара точить мед.<br />
Вже стало склом окапинясте листя<br />
і порохом сльозиться пташки лет.</p>
<p>На відстані село площиниться поволі,<br />
і клопоти його тобі давно чужі,<br />
як гребінець, який ти загубив у полі:<br />
прожитий день давно по денце спорожнів.</p>
<p>У сонячне дупло рій золотий всотався…<br />
На відстані ти сам ніби приснивсь собі…<br />
Лиш обізвався стовп до тебе мідним басом<br />
і тонко сколихнувсь, мов павутинка, біль…</p>

<div>




</div>

<p>О Боже мій, скажи, ну як тебе не кликать?<br />
Я тону уві сні? Мене гарячка тлить?<br />
Який здрібнілий світ, а я такий великий!<br />
На відстані душі безглуздо далі жить!</p>
<p>І що мені до мук, які давно минули?<br />
Я ж з голоду не пух, карали не мене,<br />
і не мої кістки розщеплювали кулі,<br />
і глибша забуття, і відстань з кожним днем<br />
все більша…<br />
розповзлись колись смертельні звуки…<br />
Там телеграфний стовп, тут — павутини нить.<br />
На відстані душа. Нестерпні ж в т і л і муки,<br />
на відстані мій крик: «Болить! Болить! Болить»</p>
<p>***</p>

<div></div>