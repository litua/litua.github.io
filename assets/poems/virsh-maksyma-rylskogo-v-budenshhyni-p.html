<strong>Максим Рильський – В буденщині процвілій і прокислій…</strong>
<p>style=”text-align: center;”&gt;В буденщині процвілій і прокислій,<br />
У поросі неправди і пліток<br />
Ви сяєте, як очі блискавок,<br />
Передчуття грози буйної — мислі.</p>
<p>Темніє небо. Чути дальній крок<br />
Тяжкого грому в тишині навислій,<br />
І враз на груди, у бажанні стислі,<br />
На землю лине пінявий поток.</p>

<div>




</div>

<p>І радо п’є, здригаючись од щастя,<br />
Земля краплини свіжі і сріблясті,<br />
І хилиться в знемозі зельний крин.</p>
<p>Так ви, тривожні, кличете людину<br />
Од буднів, од застою, од загину<br />
На снігові простори верховин.</p>

<div></div>