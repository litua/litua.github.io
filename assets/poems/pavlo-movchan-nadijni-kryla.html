<strong>Павло Мовчан – Надійні крила</strong>
<p>Легкий, святковий, випадковий,<br />
він падав, йшов, переливавсь,<br />
і відбирав мені він мову,<br />
прозорячи густющий час.<br />
Біля колодязя лункого<br />
він стишував свій крок легкий,<br />
вдивлявся поглядом предовгим<br />
у свій відбиток хилиткий.<br />
— Так ось чому мене носило<br />
понад землею сто вітрів,<br />
так ось чому, зламавши крила,<br />
я падав долу і радів…<br />
Бо треба всякнути в пилюку,<br />
пройти крізь сморід, бруд і хлань,<br />
просіятись крізь сито муки<br />
краплинами своїх чувань,<br />
ізлившись у єдине ціле,<br />
в пітьмі не втратить чистоти,<br />
пробившись джерелом зраділо,<br />
ізнову прагнуть висоти.<br />
І витіснить, розкривши жили<br />
земні, всі клопоти дрібні,<br />
аби душа безсмертні крила<br />
не обламала в метушні.</p>

<div>




</div>

<p>***</p>

<div></div>