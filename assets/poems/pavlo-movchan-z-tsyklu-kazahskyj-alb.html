<strong>Павло Мовчан – З циклу «Казахський альбом» </strong>
<p><strong>1.</strong></p>
<p>Оголюються ребра Алатау,<br />
збігає сніг водою з висоти,<br />
все вище й вище виповзають трави,<br />
все далі й далі відхлинаєш ти…</p>
<p>І холод розростається у грудях,<br />
і обрій відгинається, мов віть,<br />
і скочується погляд за безлюддя,<br />
за вінця дня та всіх тисячоліть.</p>
<p>Тебе нема… хоч ти в мені присутня<br />
незримістю, як духом полину,<br />
а образ твій, неначе кулька ртутна,<br />
у порожнину падає скляну…</p>
<p>Де ні тепла, ні подиху живого,<br />
і де вода перетікає в сніг,<br />
де за межею світла крижаного<br />
останній відкривається поріг…</p>
<p>Позаду степ, попереду безодня,<br />
над головою хмари кочові,<br />
сучеться з снігу течія холодна,<br />
торочаться примари снігові…</p>
<p>Як можна бути тишею такою,<br />
що навіть з горла витислось тепло?<br />
Рубці очей розрізав осокою:<br />
ні гір, ні степу, а суцільне скло…</p>
<p><strong>2.</strong></p>
<p>Він вже не був давно собою,<br />
дививсь крізь віття в глибочінь,<br />
увесь спрозорений від болю,<br />
лежав легенький, наче тінь.</p>
<p>Про що він дбав весь вік затято? —<br />
в сідлі днював і ночував…<br />
Людей ним стільки було стято,<br />
скільки лягло в покоси трав.</p>
<p>Як меч шайтана… кара Божа,<br />
де не ступав — біду чинив,<br />
скрізь дихав духом злобоможним,<br />
лиш пустка ширилась за ним…</p>

<div>




</div>

<p>Слухняними були нукери,<br />
землі торкався ледве кінь,<br />
на голові горіли пера,<br />
у землю скрапувала тінь…</p>
<p>А нині, мов кошма протерта,<br />
лежав безпомічний в саду,<br />
і ждав терпляче з ночі смерті,<br />
хитавсь лякливо згаслий дух…</p>
<p>Чию спевняв він досі волю?<br />
І тихо видихнув: — «Ніколи…»<br />
Почувши голос вбивці «…спить…»</p>
<p><strong>3.</strong></p>
<p>Іссикський вождь лежав на захід головою,<br />
а в узголів’ї начиння стояло:<br />
три металеві чаші<br />
дві золоті і одна срібна з надписом на денці:<br />
«Пий не до дна»… І срібна ложка…<br />
І тридцять один глечик для пиття<br />
щоденного і почергового…<br />
Душа волає: «Пити! Пити!..»<br />
Бо в золото окута.<br />
Був вождь цей золотий…<br />
Глеки спорожнілі лише відлунювали згагу…<br />
Від золотої свити зостались тільки бляшки.<br />
В проміжку поміж тулубом і кістяком руки<br />
кинджал короткий мерехтів: на піхвах огир мчав<br />
і корчився в смертельних муках лось…<br />
На лезі ж змія гадючилася двоєсічна…<br />
А кабани, верблюди, архари і вовки<br />
невпинно рухались приречені до втечі вічної,<br />
бо їх в метал закуто…<br />
Біля плеча колишнього лежав гарапник,<br />
перевитий золотою стрічкою…<br />
Колись ним вождь похвиськував<br />
і підганяв історію,<br />
щоб потім бути<br />
інвентаризованим<br />
з довічним музейним номером…<br />
Так цифра оволоділа світом<br />
минулим…</p>
<p>***</p>

<div></div>