<strong>Семенко Михайль – Терен </strong>
<p><em>С. Гуляєву</em></p>
<p>На скелі безмовній я<br />
Внизу маневрує потяг.<br />
Між гір зміїться колія.<br />
Нагнулась з неба високостість.</p>
<p>Затока спить, зморщивши брови.<br />
Край молу смикає шаланди.<br />
Сонце заходить без умови —<br />
В червонім краваті, галантне.</p>

<div>




</div>

<p>Блиснуло світло. Згасло враз.<br />
Шоколадиться дим з майстерень.<br />
В мені — безмежність синіх фраз<br />
Про ту, в якої очі — терен.</p>
<p>2-15. VIII. 1917. Владивосток</p>
<p>__________________________________<br />
С. Гуляєв — солдат телеграфної роти, приятель автора.</p>

<div></div>