<strong>Оксана Боровець – Напишеш – і зітреш. І знову не напишеш</strong>
<p><em>Клавіші Backspace присвячується</em></p>
<p>Напишеш – і зітреш. І знову не напишеш.<br />
У місці чарівнім – могильники зі слів.<br />
Там жоден звичний звук не порушає тиші.<br />
До рук іде любе: візьми і ощаслив.</p>
<p>Там кожне по собі – маленьке сіре зомбі,<br />
Одним бракує рук, а ті – без голови.<br />
Тож плачте в самоті, одні, в безсилій злобі,<br />
Шукаючи слова, які зітерли ви.</p>

<div>




</div>

<p>Нехай зімкне вуста мовчання безпорадне,<br />
І згасне телефон в очікуванні слів.<br />
Рукам, серцям, словам не дати більше ладу.<br />
До рук іде любе: візьми і ощаслив.</p>
<p>Не розказати біль. Не вислати спокуси.<br />
Не виписати світ роздертої душі.<br />
Візьми на себе хрест графічного Ісуса.<br />
Візьми і напиши.<br />
Візьми і напиши.</p>

<div></div>