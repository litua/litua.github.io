<strong>Василь Симоненко – “Земле рідна! Мозок мій світліє…”</strong>
<p>Земле рідна! Мозок мій світліє,<br />
І душа ніжнішою стає,<br />
Як твої сподіванки і мрії<br />
У життя вливаються моє.</p>

<div>




</div>

<p>Я живу тобою і для тебе,<br />
Вийшов з тебе, в тебе перейду,<br />
Під твоїм високочолим небом<br />
Гартував я душу молоду.</p>
<p>Хто тебе любов’ю обікраде,<br />
Хто твої турботи обмине,<br />
Хай його земне тяжіння зрадить<br />
І з прокляттям безвість проковтне!</p>

<div></div>