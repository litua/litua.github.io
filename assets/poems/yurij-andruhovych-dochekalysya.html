Юрій Андрухович – Дочекалися.<p><em>З циклу «Нотатки фенолога»</em></p>
<p>Дочекалися. Під небом зацвіла осіння рана —<br />
в золотій оселі смутку не живу, а розкошую.<br />
Трохи полум’я вмістила у пейзаж віконна рама,<br />
і поки ще палахкоче світоч дерева ошую.</p>
<p>Доростаємо. І листя щораз більшає в господі.<br />
І коли ступаю листям, відчуваю, що існую.<br />
От і знов — поважчав досвід, ніби камені насподі,<br />
та поки ще добре чую голос брата одесную.</p>

<div>




</div>

<p>І снується павутина, мов первинний і невинний<br />
біль невпійманого слова, що прониже до кісток.<br />
І за першим поворотом хтось, уже мені невидний,<br />
підбере летюче слово, що тремтить, немов листок…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>