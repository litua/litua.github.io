<strong>Микола Руденко – Вже в тебе випадають зуби…</strong>
<p>Вже в тебе випадають зуби —<br />
Порозумнішати пора.<br />
Сиди тихенько біля груби,—<br />
Хай рана гоїться стара.</p>
<p>Ти все зробив, що міг зробити, —<br />
Були атаки та бої…<br />
А де й кого сьогодні вбито —<br />
То вже болячки не твої.</p>
<p>Іще лишив тобі чимало<br />
Зелений світ, весняний гай.<br />
Зорею небо в роси впало —<br />
Йому служи, його співай.</p>

<div>




</div>

<p>Душею злийся з небосхилом,<br />
Свій дух за обрії веди<br />
І все, що звав святим та милим,<br />
Утверджуй в серці назавжди.</p>
<p>Та вірний тій потребі добрій,<br />
Я раптом в грудях чую крик:<br />
Хтось навпіл роздирає обрій,<br />
Немов на покуті, рушник.</p>
<p>Хтось темний Сонце загортає<br />
В сукно єфрейторських онуч,<br />
А потім нам його вертає,<br />
Немов для душ важкий обруч…</p>
<p>Тож вибачай, привітна грубо,<br />
Що знехтував тепло твоє:<br />
Обруч на душах — вісник згуби<br />
Погріти рани не дає.</p>
<p><em>05.02.1974</em></p>

<div></div>