<strong>Павло Мовчан – Не вигоїти рани часової (Цикл)</strong>
<p><strong>1.</strong></p>
<p>Не торопко і не тягуче прокручується середа,<br />
і спрага не така пекуча, не п’ється навхильці вода…<br />
Мов перейнявся іншим часом, і спрагу іншу перейняв,<br />
і пристрасті лихі пригасли, у поле відпустив коня…<br />
З височини свойого тіла побачив ближчу далечінь:<br />
десь там позаду — понеділок, а ген — день світлих воскресінь.<br />
Ти ж посередині неначе: початки видно і кінці,<br />
мов сам себе з двох боків бачиш: стоїш з гнуздечкою в руці.<br />
Щось бубониш під ніс гугняво,<br />
щось нерозбірливе верзеш<br />
про подвиги, звитягу й славу,<br />
про бите поле, що без меж…<br />
А з себе глянув — ліс, яруги,<br />
полин, рілля, стерня, скирти…<br />
Квадратний обрій, а не круглий,<br />
і душу рвеш об ті кути…</p>
<p><a name="2"></a></p>
<p><strong>2.</strong></p>
<p>Крізь снігу вологість рожевий звістується колір,<br />
і час проступає майбутній крізь сніг,<br />
і холодом теплим крижина долоню прозорить,<br />
аби приховать від зими ти нічого не зміг.<br />
І піснею півень уже відзнача переміни,<br />
і слово «надія» злютоване з словом «весна»,<br />
і жінка вагітна, розвівши схололі коліна,<br />
у себе свій зір оберта — на очах пелена…<br />
А бачить вона серцевинне, далеке,<br />
що руку округлює, болем кущиться у ній,<br />
зраховані дні наперед чорногрекі,<br />
і горло холодять журливі пісні.<br />
У скрипові хвіртки, в хитальному ритмові саду<br />
вчувався єдиний запліднений ритм,<br />
і голос, мов ртуть, піднімаючись, падав:<br />
— Солодкості втіх не минуть гіркоти…—<br />
Долоня волога — викрапує з неї останнє,<br />
розтоплює кров захололу, і кригу, і біль.<br />
Тривалість життя безсумнівна, і зайве питання:<br />
— Ким буде? Як мислиш прийдешнє собі? —<br />
Вона перемовчить, і долю майбутню відсуне,<br />
і світлом хлюпне на полотна шумкі…<br />
Сповитки на льолі, кольчуги й медалі латунні, —<br />
щити ненадійні, бо межі у долі чіткі.<br />
Вони, мов линовища, — тіло із них виповзає,<br />
щоб вичахнуть швидко чи кров’ю спливти.<br />
Ворушаться губи, і крик на губах проступає:<br />
— Дитино, не слухай! Немає в житті гіркоти! —<br />
Крізь білість вогонь проступає на лицях, —<br />
бо він був у тілі іще до появи очей, —<br />
Щоб час розтопить! О спасенна блуднице!<br />
З долоні твоєї і крига, і світло тече!</p>
<p><a name="3"></a></p>
<p><strong>3. ТРИБКИ</strong></p>
<p>Крайнеба догора. І простір посвятився<br />
з упевненості дня у сутінь полохку;<br />
умовкли всі трибки — годинник зупинився…<br />
І раптом я відчув, що тону у піску…<br />
Немовби справжній час пробивсь ключем зісподу,<br />
забувся циферблат, затерлося число;<br />
та сипавсь мертвий час струмком піщано в воду,<br />
щоб мулом затягти життєве джерело.<br />
Вже на зубах скрипів і осідав на віях,<br />
немов піднявся ґрунт і вся озимина<br />
коріння підняла — мичкастий степ чорніє,<br />
і вже не відрізнить вівці від валуна.<br />
Трибки скришили день, та з пороху, з окрушин<br />
складалося життя у цілість преживу:<br />
в розчинених тілах вже воскресали душі,<br />
і світлоносний зміст вкладавсь у кожен звук:<br />
— Живі! Живі усі, хто вмер і хто загинув!<br />
Хто з голоду зійшов, хто сам занапастивсь! —<br />
Збиралося життя краплина по краплині,<br />
зникали зморшки, біль, в очах вогонь світивсь.<br />
І мати молода несла в подолі сливи,<br />
і батько молодий траву густу косив,<br />
я ж — з яблуні дививсь на білий світ щасливо<br />
і розумів усі пташині голоси:<br />
жовтобрюшки, дрозди, кропив’янки та слунки<br />
хвалили вічний день, благословляли час,<br />
я ж губи розмикав — слова котились лунко:<br />
світився неньчин сміх, і батько посміхавсь…<br />
…Куди ж ішла земля, навіщо оберталась?<br />
Минулим від життя, майбутнім до живих,<br />
небесний механізм мав лиш порізну сталість,<br />
бо все перетирав на жорнах крем’яних.<br />
З-під борошняних брил, ніби вода з-під криги,<br />
світився час живий і закипав в ключі…<br />
Крізь сон глухий я чув — дверима хтось торига,<br />
та лячно відчинять було їх уночі.<br />
Босоніж — по ножах — по крижаній долівці<br />
ступав і наслухав: дух темний двері рве,<br />
і тіні на стіні читав, як на сторінці:<br />
—Взаємновіддзеркалено. — У мертвому — живе…<br />
Годинник цокав лунко, і тонко сипавсь спокій,<br />
все швидше обертались заведені трибки.<br />
І нурячись в піски сипучі та глибокі,<br />
єдино покладавсь на двері та замки…<br />
Та стіни й мури що?! Коли життєві строки<br />
покладені всьому — гримлять маховики…<br />
А вранці чую крик, очей же не розплющу,<br />
і вітер в двері дме грудневий, крижаний;<br />
і цокають трибки все дужче, дужче, дужче,<br />
я знав, що їх ніколи мені не зупинить.</p>

<div>




</div>

<p><a name="4"></a></p>
<p><strong>4. КВІТИ</strong></p>
<p>Прихиляється небо, аби бачити птахів летючих,<br />
очищаються води, щоб ми бачили нашу минучість.<br />
Опадають листки, щоб про плинність ще раз нагадати.<br />
І туманиться зір, і золотяться всі наші втрати.<br />
Забагато щедрот: сліпнуть очі, згорають легені,<br />
і від солоду рот на дупло вигорає щоденно:<br />
невтоленним єси ти, життя солоденне,<br />
переповнивсь стільник — мед аж скрапує з клена.<br />
Навіть важко ступнуть, щоб не скоїти шкоди:<br />
під підошвами — ртуть, дзеркала — а не води,<br />
перла, лали, агати — ой які ж пребагаті!<br />
Відшкодуються збитки — ще буде розплата…<br />
Скарбівничий — скупар: не додасть, а відніме,<br />
забере крові жар, та ще й голос відніме.<br />
А зостанешся ти, як старчук, при ціпкові…<br />
в жилах — сіль замість крові…<br />
Будь же щедрим, дивак, і уклад не порушуй,<br />
розквитаєшся й ти — маєш душу…</p>
<p><a name="5"></a></p>
<p><strong>5. «НЕ-БУДЕ…»</strong></p>
<p>Був час. І на світі мене не було…<br />
Годинник цокоче: «Не-буде!..»<br />
І било у губи студене живло,<br />
тепер — тільки камінь у груди.<br />
І дуб височів непохитно — був час,<br />
та навіть пенька вже немає,<br />
і образ коханої першої згас,<br />
останньої також згасає…<br />
І кваплюся жити, бо часу нема,<br />
токоче годинник: «Не-буде!..»<br />
Я стрілки зірвав і трибки поламав,<br />
щоб рух зупинити в нікуди.<br />
Та вдарила в скроні розмірена кров,<br />
чи, може, відлуння «Не-буде!..»,<br />
чи, може, то камінь застукав ізнов<br />
у грудях, у грудях, у грудях…</p>
<p><a name="6"></a></p>
<p><strong>6. РАНА — ЖИТТЯ</strong></p>
<p>Цілителю, гоїтелю великий!<br />
Не вигоїти смутку навіть криком…<br />
Немов роздмухано вітрами скирту дроту —<br />
вона летить розвихрено навпроти:<br />
за мить у тіло вп’ється жовте списся…<br />
Як в звуки зміст, так страхи уляглися<br />
у образи, і чути гостроту<br />
на відстані — нестерпно — на льоту…<br />
Та й чи доцільна вся твоя цільба,<br />
якщо найглибша рана — у губах?<br />
Стулю їх міцно, щоб мовчати знов,<br />
та ж білий холод вглибився у кров,<br />
розрісся в жилах, вглибивсь у сурелі…<br />
А ти мені даруєш дні веселі,<br />
суцвіттям тішиш, жаром пелюсток<br />
і тулиш подорожника листок<br />
до здряпин, що на п’ятах, але ж рана —<br />
саме життя, уся його омана.<br />
І тану пучками… і поникаю зором,<br />
у тілі власному мені давно просторо,<br />
немов не в себе трапив уві сні, —<br />
доручення виконую сумні,<br />
чужим життям живу у іншім часі…<br />
Знетямившись, хапаюся у страсі<br />
за соломинку вітру, як за спис,<br />
і згадую, що жив же я колись<br />
життям своїм, і не ятрилась рана,<br />
і житній вітер долинав із лану,<br />
і відкривавсь широкий світ з коня,<br />
що вище себе був тебе підняв,<br />
щоб голосом зеленим з висоти<br />
хвалу природі міг воздати ти.<br />
… Та голос горошинкою з стручка<br />
вилущується: — Світоньку, яка<br />
це мука — бути не собою!<br />
Не вигоїти рани часової…</p>
<p><a name="7"></a></p>
<p><strong>7.</strong></p>
<p>Лиш ланець розірвав —<br />
в руках відро дудніє…<br />
Життя розмарнував —<br />
і погасив надії.<br />
Лиш світить глибина<br />
джерельно, непогасно;<br />
та погляд, мов струна,<br />
обірваний довчасно.<br />
Чим спрагу доточить,<br />
щоб зачерпнуть краплину?<br />
Глухе відро кричить:<br />
— Це ти вернувся, сину?! —<br />
На цямрини грудьми<br />
лягаю — голос бачу:<br />
він ріжеться з пітьми<br />
склом битим та гарячим,<br />
до крові ранить слух —<br />
і пам’ять розтинає.<br />
Прорвавсь не ланець — круг:<br />
безглузда прірва зяє.<br />
Зір не відновить рис,<br />
уява не відтворить<br />
того, чим жив колись:<br />
минуле не прозоре.<br />
Чим погляд доточить,<br />
щоб зазирнуть в прожите?<br />
І зруб уже кричить<br />
розпачливо й сердито:<br />
— Гей, дурню, відступись,<br />
бо глибина поглине! —<br />
І голос: — Не дивись<br />
униз ніколи, сину!!!<br />
Бо там — на глибині,<br />
все, що було до тебе:<br />
сокири крем’яні<br />
і вежі, вищі неба,<br />
залізо, бронза, мідь,<br />
списи, сулими, роги…<br />
З колодязя ж століть<br />
не зачерпнеш нічого…<br />
Земля — біжучий час<br />
висмоктує до миті.<br />
Лежить там стільки нас,<br />
скільки й стоїть на світі.<br />
Лиш в очі не хапай<br />
ні сутіні, ні стужі,<br />
недоля йде сліпа,<br />
веде через калюжі.<br />
За дном ще інше дно,<br />
і ями, як століття.<br />
Все, що було давно,<br />
стає одноманіттям.<br />
Що прагненням реклось,<br />
землицею збулося…—<br />
Час битий, наче скло,<br />
луна одноголоссям:<br />
— Коловорот не руш!<br />
Ущерть наповнивсь світом!<br />
І навіть із калюж<br />
черпай лиш «аква віту»!</p>
<p>***</p>

<div></div>