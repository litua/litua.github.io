<strong>Павло Тичина – І Бєлий, і Блок, і Єсєнін, і Клюєв…</strong>
<p>І Бєлий, і Блок, і Єсєнін, і Клюєв:<br />
Росіє, Росіє, Росіє моя!<br />
…Стоїть сторозтерзаний Київ,<br />
і двістірозтерзаний я.</p>
<p>Там скрізь уже: сонце! — співають: Месія! —<br />
Тумани, долини, болотная путь…<br />
Воздвигне Вкраїна свойого Мойсея,—<br />
не може ж так буть!</p>

<div>




</div>

<p>Не може ж так буть, о, я чую, я знаю.<br />
Під регіт і бурю, під грім од повстань<br />
од всіх своїх нервів у степ посилаю —<br />
поете, устань!</p>
<p>Чорнозем підвівся, і дивиться в вічі,<br />
і кривить обличчя в кривавий свій сміх.<br />
Поете, любити свій край не є злочин,<br />
коли це для всіх!<br />
1919</p>

<div></div>