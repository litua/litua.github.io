<strong>Мозолевський Борис – Ніч у саду</strong>
<p>Ми в курені прокинулись вночі.<br />
Далекий вогник блимав на оборі.<br />
Кричали десь над Ніжином сичі,<br />
І небо в сад обтрушувало зорі.<br />
Я раптом зрозумів: ця ніч мине<br />
І я вже сам піду в ще довші ночі.<br />
Твоя рука тоді знайшла мене,<br />
І губи обпекли вуста і очі.<br />
Ми вийшли в сад. Під місяцем вночі<br />
Горіли сизо далі нахололі.<br />
Кричали десь над Ніжином сичі,<br />
І спав мороз під яблунями долі.</p>

<div></div>