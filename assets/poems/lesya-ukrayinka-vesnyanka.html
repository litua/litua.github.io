<strong>Леся Українка – Веснянка</strong>
<p><em>(Сестрі Олесі)</em></p>
<p>Як яснеє сонце</p>
<p>Закине свій промінь ясний<br />
До тебе в віконце, –</p>
<p>Озвись на привіт весняний.<br />
Олесю, серденько,</p>
<p>Співай веселенько!</p>
<p>Весняного ранку</p>
<p>Співай, моя люба, веснянку!</p>
<p>Як бідну первістку,</p>
<p>Дочасну, морози поб’ють.<br />
І кущик любистку</p>
<p>Холоднії роси поллють, –<br />
Не плач, моя роже,</p>
<p>Весна переможе!</p>
<p>Весняного ранку</p>
<p>Співай, моя люба, веснянку!</p>
<p>Як дрібнії дощі</p>
<p>Заслонять нам світ навесні,<br />
Як нам молодощі</p>

<div>




</div>

<p>Пов’ються у хмари сумні, –<br />
Не тратьмо надії</p>
<p>В літа молодії!</p>
<p>Весняного ранку</p>
<p>Співаймо, сестрице, веснянку!</p>
<p>Ховаю я сльози,</p>
<p>Співаю пісні голосні,<br />
Хоч люті морози</p>
<p>Прибили мене навесні.<br />
Ти ж, сестро, гуляєш,</p>
<p>Ти лиха не знаєш, –</p>
<p>Весняного ранку</p>
<p>Співай, моя люба, веснянку!</p>
<p>На літо зелене</p>
<p>Поїду я геть в чужий край,<br />
Згадай же про мене,</p>
<p>Як підеш по квіти у гай.<br />
Спогадуй, Олесю,</p>
<p>Сестру свою Лесю!</p>
<p>Весняного ранку</p>
<p>Даю тобі сюю веснянку!</p>
<p>[6 квітня 1890 p.]</p>

<div></div>