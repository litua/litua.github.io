<strong>Антонич Богдан-Ігор –  Гірке вино</strong>
<p>Мої дні жорстокі та холодні<br />
полину навіяли в пісні,<br />
потонули обрії в безодні<br />
чорної весни.</p>
<p>Знов підказує мені до вуха<br />
слів спокуслива, похмільна їдь,<br />
що поглине серце завірюха,<br />
хоч би мимохіть.</p>

<div>




</div>

<p>Так складатиму в дні анестезії<br />
цю отруйну дань моїм часам,<br />
бо дарма: гірке вино поезії<br />
мушу пити сам.</p>
<p>Нерозумна мрія зрадно кличе,<br />
знаю, що омана це й фантом:<br />
хочу вирізьбити днів обличчя<br />
вірша долотом.</p>

<div></div>