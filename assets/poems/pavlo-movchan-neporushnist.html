<strong>Павло Мовчан – Непорушність </strong>
<p>Не крона на мені, волосяниця,<br />
і страшно із корінням розлучиться.<br />
Було смикнувсь, але спинився вчасно,<br />
бо рвався простір і тріщали прясла.<br />
Повз мене йшли дерева кочівничі,<br />
знебарвлені в буденному величчі,<br />
і кидали зневажливо в мій бік:<br />
— Незграбиться на вітрі чоловік. —<br />
А я стояв і думав: «О ніщота!<br />
Що бачите, те й тягнете до рота,<br />
ще й пащекуєте, постояли б отут,<br />
де з-під коріння витікає ґрунт».<br />
А сніг налиплий клонить вперто долу,<br />
і в кожну складку проникає холод;<br />
хоч руки іще корчаться в гілках,<br />
рвонутись хочу… Зупиняє страх;<br />
і струменем повітряним розгорне<br />
всі пагорби, горбочки, могилки,<br />
і ні струмка не стане, ні ріки —<br />
одна земля безлика і потворна.<br />
Отож стою на протягах осінніх<br />
і чую: гляньте — дерево без тіні.<br />
Бо увібрала тінь волосяниця,<br />
аби у ній сховалась синя птиця,<br />
щоб височів, немов дороговказ:<br />
сюди, сюди ходу спрямує час;<br />
аби не збився він на манівці,<br />
тримаю землю міцно в кулаці.</p>

<div>




</div>

<p>***</p>

<div></div>