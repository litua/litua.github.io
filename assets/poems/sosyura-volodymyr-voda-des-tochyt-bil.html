Сосюра Володимир – Вода десь точить білий камінь…<p>Вода десь точить білий камінь,<br />
кує зозуля у гаю.<br />
Де б я не був, а все ж думками<br />
лечу в Донеччину свою.</p>
<p>Лечу, неначе та лелека,<br />
дивлюся радісно кругом<br />
і шахту згадую далеку,<br />
де працював я юнаком.</p>
<p>Дінця солодкі, ясні води,<br />
посьолка рідного огні<br />
і той садок біля заводу,<br />
де ми гуляли в давні дні.</p>
<p>Де ми любили і зростали<br />
в країні споминів моїх,<br />
у дзвоні вічному металу,<br />
в цехах широких заводських</p>

<div>




</div>

<p>Там ще густіш над гаєм дими,<br />
і дні садами розцвіли.<br />
Копри із зорями ясними<br />
нові копальні підвели.</p>
<p>Нові гудки пісні заводять,<br />
як знак і щастя, і надій,<br />
де за Дінцем встають заводи<br />
в могутній величі своїй.</p>
<p>Шумлять сади над берегами<br />
Вмаєї юності краю.<br />
Де б я не був, а все ж думками<br />
лечу в Донеччину свою.<br />
1951</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>