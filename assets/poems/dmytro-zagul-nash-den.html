<strong>Дмитро Загул – Наш день</strong>
<p>Наш день – як маків цвіт,<br />
Що сок його – отрута…<br />
Кувались наші пута<br />
Не дні, а тисячу літ.</p>
<p>Наш день -як маків цвіт:<br />
Отрута в ньому й сім’я…<br />
Вбивали нам у тім’я<br />
Ті цвяшки вже з давніх літ.</p>

<div>




</div>

<p>Наш день – як маків цвіт,<br />
Того-то ми мов сонні,<br />
Мов сонні-непритомні,<br />
Мов п’яні тисячу літ.</p>
<p>Наш день – як маків цвіт,<br />
Неначе сонне зілля…<br />
По жилах божевілля<br />
Буяло вже стільки літ.</p>
<p>А зараз він такий,<br />
Як мрія злотокоса,<br />
Як пісня стоголоса,<br />
Як промінь сонця золотий.</p>
<p>ІЗ ЗБІРКИ “НАШ ДЕНЬ”, З ЦИКЛУ “СУРМАЧ”, 1919.</p>

<div></div>