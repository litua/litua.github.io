<strong>Тарас Шевченко – Бенкет у Лисянці</strong>
<p>Смеркалося. Із Лисянки<br />
Кругом засвітило:<br />
Ото Ґонта з Залізняком<br />
Люльки закурили.<br />
Страшно, страшно закурили!<br />
І в пеклі не вміють<br />
Отак курить. Гнилий Тікич<br />
Кров’ю червоніє<br />
Шляхетською, жидівською;<br />
А над ним палають<br />
І хатина, і будинок;<br />
Мов доля карає<br />
Вельможного й неможного.<br />
А серед базару<br />
Стоїть Ґонта з Залізняком,<br />
Кричать: “Ляхам кари!<br />
Кари ляхам, щоб каялись!”<br />
І діти карають.<br />
Стогнуть, плачуть; один просить,<br />
Другий проклинає;<br />
Той молиться, сповідає<br />
Гріхи перед братом,<br />
Уже вбитим. Не милують,<br />
Карають, завзяті.<br />
Як смерть люта, не вважають<br />
На літа, на вроду<br />
Шляхтяночки й жидівочки.<br />
Тече кров у воду.<br />
Ні каліка, ані старий,<br />
Ні мала дитина<br />
Не остались,— не вблагали<br />
Лихої години.<br />
Всі полягли, всі покотом;<br />
Ні душі живої<br />
Шляхетської й жидівської.<br />
А пожар удвоє<br />
Розгорівся, розпалався<br />
До самої хмари.<br />
А Галайда, знай, гукає:<br />
“Кари ляхам, кари!”<br />
Мов скажений, мертвих ріже,<br />
Мертвих віша, палить.<br />
“Дайте ляха, дайте жида!<br />
Мало мені, мало!<br />
Дайте ляха, дайте крові<br />
Наточить з поганих!<br />
Крові море… мало моря…<br />
Оксано! Оксано!<br />
Де ти?” — крикне й сховається<br />
В полум’ї, в пожарі.<br />
А тим часом гайдамаки<br />
Столи вздовж базару<br />
Поставили, несуть страву,<br />
Де що запопали,<br />
Щоб засвітла повечерять.<br />
“Гуляй!” — загукали.<br />
Вечеряють, а кругом їх<br />
Пекло червоніє.<br />
У полум’ї, повішані<br />
На кроквах, чорніють<br />
Панські трупи. Горять крокви<br />
І падають з ними.<br />
“Пийте, діти! пийте, лийте!<br />
З панами такими,<br />
Може, ще раз зустрінемось,<br />
Ще раз погуляєм.—<br />
І поставець одним духом<br />
Залізняк черкає.—<br />
За прокляті ваші трупи,<br />
За душі прокляті<br />
Ще раз вип’ю! Пийте, діти!<br />
Вип’єм, Ґонто, брате!<br />
Вип’єм, друже, погуляєм<br />
Укупочці, в парі.<br />
А де ж Волох? заспівай лиш<br />
Нам, старий кобзарю!<br />
Не про дідів, бо незгірше<br />
Й ми ляхів караєм;<br />
Не про лихо; бо ми його<br />
Не знали й не знаєм.<br />
Веселої утни, старче,<br />
Щоб земля ломилась,—<br />
Про вдовицю-молодицю,<br />
Як вона журилась”.</p>
<p></p><em>(Кобзар грає й приспівує )</em><p></p>
<p>“Од села до села<br />
Танці та музики;<br />
Курку, яйця продала —<br />
Маю черевики.<br />
Од села до села<br />
Буду танцювати:<br />
Ні корови, ні вола —<br />
Осталася хата.<br />
Я оддам, я продам<br />
Кумові хатину,<br />
Я куплю, я зроблю<br />
Яточку під тином;<br />
Торгувать, шинкувать<br />
Буду чарочками,<br />
Танцювать та гулять<br />
Таки з парубками.<br />
Ох ви, дітки мої,<br />
Мої голуб’ята,<br />
Не журіться, подивіться,<br />
Як танцює мати.<br />
Сама в найми піду,<br />
Діток в школу оддам,<br />
А червоним черевичкам<br />
Таки дам, таки дам!”</p>
<p>“Добре! добре! Ну, до танців,<br />
До танців, кобзарю!”<br />
Сліпий вшкварив — навприсядки<br />
Пішли по базару.<br />
Земля гнеться. “Нумо, Ґонто!”<br />
“Нум, брате Максиме!<br />
Ушкваримо, мій голубе,<br />
Поки не загинем!”</p>
<p>“Не дивуйтеся, дівчата,<br />
Що я обідрався;<br />
Бо мій батько робив гладко,<br />
То й я в його вдався”.<br />
“Добре, брате, єй же богу!”<br />
“Ану ти, Максиме!”<br />
“Постривай лиш!”</p>
<p>“Отак чини, як я чиню:<br />
Люби дочку абичию —<br />
Хоч попову, хоч дякову,<br />
Хоч хорошу мужикову”.</p>

<div>




</div>

<p>Всі танцюють, а Галайда<br />
Не чує, не бачить.<br />
Сидить собі кінець стола,<br />
Тяжко-важко плаче,<br />
Як дитина. Чого б, бачся?<br />
В червонім жупані,<br />
І золото, і слава є,<br />
Та нема Оксани;<br />
Ні з ким долю поділити,<br />
Ні з ким заспівати;<br />
Один, один сиротою<br />
Мусить пропадати.<br />
А того, того й не знає,<br />
Що його Оксана<br />
По тім боці за Тікичем<br />
В будинку з панами,<br />
З тими самими ляхами,<br />
Що замордували<br />
Її батька. Недолюди,<br />
Тепер заховались<br />
За мурами та дивитесь,<br />
Як жиди конають,<br />
Брати ваші! А Оксана<br />
В вікно поглядає<br />
На Лисянку засвічену.<br />
“Де то мій Ярема?” —<br />
Сама думає. Не знає,<br />
Що він коло неї,<br />
У Лисянці, не в свитині —<br />
В червонім жупані,<br />
Сидить один та думає:<br />
“Де моя Оксана?<br />
Де вона, моя голубка<br />
Приборкана, плаче?”<br />
Тяжко йому.<br />
А із яру<br />
В киреї козачій<br />
Хтось крадеться.<br />
“Хто ти такий?”<br />
Галайда питає.<br />
“Я посланець пана Ґонти.<br />
Нехай погуляє,<br />
Я підожду”.<br />
“Ні, не діждеш,<br />
Жидівська собако!”<br />
“Ховай боже, який я жид!<br />
Бачиш? Гайдамака!<br />
Ось копійка… подивися…<br />
Хіба ти не знаєш?”<br />
“Знаю, знаю,— і свячений<br />
З халяви виймає.—<br />
Признавайсь, проклятий жиде,<br />
Де моя Оксана?”<br />
Та й замахнувсь.<br />
“Ховай боже!..<br />
В будинку… з панами…<br />
Вся в золоті…”<br />
“Виручай же!<br />
Виручай, проклятий!”<br />
“Добре, добре… Які ж бо ви,<br />
Яремо, завзяті!<br />
Іду зараз і виручу:<br />
Гроші мур ламають.<br />
Скажу ляхам — замість Паца…”<br />
“Добре, добре! знаю.<br />
Іди швидче!”<br />
“Зараз, зараз!<br />
Ґонту забавляйте,<br />
З півупруга, а там нехай.<br />
Ідіть же гуляйте…<br />
Куди везти?”<br />
“У Лебедин!<br />
У Лебедин,— чуєш?”<br />
“Чую, чую”.<br />
І Галайда<br />
З Ґонтою танцює.<br />
А Залізняк бере кобзу:<br />
“Потанцюй, кобзарю,<br />
Я заграю”.<br />
Навприсядки<br />
Сліпий по базару<br />
Оддирає постолами,<br />
Додає словами:</p>
<p>“На городі пастернак;<br />
Чи я ж тобі не козак, не козак?<br />
Чи я ж тебе не люблю, не люблю?<br />
Чи я ж тобі черевичків не куплю?<br />
Куплю, куплю чорпнобрива.<br />
Куплю, куплю того дива.<br />
Буду, серце, ходить,<br />
Буду, серце, любить”.</p>
<p>“Ой гоп, гопака!<br />
Полюбила козака,<br />
Та рудого, та старого —<br />
Лиха доля така.<br />
Іди ж доле, за журбою,<br />
А ти, старий, за водою,<br />
А я — так до шинку.<br />
Вип`ю чарку, вип`ю другу,<br />
Вип`ю третю на потуху.<br />
П`яту, шосту, та й кінець.<br />
Пішла баба у танець,<br />
А за нею горобець<br />
Викрутасом-вихилясом…<br />
Молодець горобець!<br />
Старий рудий бабу кличе,<br />
А та йому дулі тиче:<br />
“Оженився, сатано,—<br />
Заробляй же на пшоно;<br />
Треба діток годувать,<br />
Треба діток одягать.<br />
А я буду добувать,<br />
А ти, старий, не гріши,<br />
Та в запічку колиши,<br />
Та мовчи, не диши”.</p>
<p>“Як була я молодою преподобницею,<br />
Повісила хвартушину над віконницею;<br />
Хто йде — не мине,<br />
То кивне, то моргне.<br />
А я шовком вишиваю,<br />
В кватирочку виглядаю:<br />
Семени, Івани,<br />
Надівайте жупани,<br />
Та ходімо погуляймо,<br />
Та сядемо заспіваймо”.</p>
<p>“Заганяйте квочку в бочку,<br />
А курчата в вершу<br />
. . . . . . . . . .<br />
. . . . . . . . . .<br />
І… гу!<br />
Загнув батько дугу,<br />
Тягне мати супоню.<br />
А ти зав’яжи, доню”.</p>
<p>“Чи ще? чи годі?”<br />
“Ще, ще!<br />
Хоч погану! самі ноги носять”</p>
<p>“Ой сип сирівець<br />
Та криши опеньки:<br />
Дід та баба,<br />
То й до ладу,—<br />
Обоє раденькі.</p>
<p>* * *<br />
Ой сип сирівець<br />
Та криши петрушку:<br />
. . . . . . . . . .<br />
. . . . . . . . . .</p>
<p>* * *<br />
Ой сип сирівець<br />
Та накриши хріну:</p>
<p>* * *<br />
Ой сип воду, воду<br />
Та пошукай броду, броду…”</p>
<p>“Годі, годі! — кричить Ґонта.<br />
Годі, погасає.<br />
Світла, діти!.. А де Лейба?<br />
Ще його немає?<br />
Найти його та повісить.<br />
Петелька свиняча!<br />
Гайда, діти! погасає<br />
Каганець козачий”.<br />
А Галайда: “Отамане!<br />
Погуляймо, батьку!<br />
Дивись — горить; на базарі<br />
І видко, і гладко.<br />
Потанцюєм. Грай, кобзарю!”<br />
“Не хочу гуляти!<br />
Огню, діти! дьогтю, клоччя!<br />
Давайте гармати;<br />
В потайники пустіть огонь!<br />
Думають, жартую!”<br />
Заревіли гайдамаки:<br />
“Добре, батьку! чуєм!”<br />
Через греблю повалили,<br />
Гукають, співають.<br />
А Галайда кричить: “Батьку!<br />
Стійте!.. пропадаю!<br />
Постривайте, не вбивайте:<br />
Там моя Оксана.<br />
Годиночку, батьки мої!<br />
Я її достану!”<br />
“Добре, добре!.. Залізняче,<br />
Гукни, щоб палили.<br />
Преподобиться з ляхами…<br />
А ти, сизокрилий,<br />
Найдеш іншу”.<br />
Оглянувся —<br />
Галайди немає.<br />
Ревуть гори — і будинок<br />
З ляхами гуляє<br />
Коло хмари. Що осталось,<br />
Пеклом запалало…<br />
“Де Галайда?” — Максим кличе.<br />
І сліду не стало…</p>
<p>Поки хлоп’ята танцювали,<br />
Ярема з Лейбою прокрались<br />
Аж у будинок, в самий льох;</p>
<p>Оксану вихопив чуть живу<br />
Ярема з льоху та й полинув<br />
У Лебедин…</p>

<div></div>