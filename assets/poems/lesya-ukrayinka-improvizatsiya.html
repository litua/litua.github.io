<strong>Леся Українка – Імпровізація</strong>
<p>В гаю далекім, в гущавині пишній,<br />
Квіти гранати палкі розцвітають,<br />
Мов поцілунки палкі на устах</p>
<p>Іншим палким поцілункам назустріч,</p>
<p>Мов поцілунки рубінових уст…</p>
<p>Спи, моє серцеї нехай там у гаю<br />
Квіти гранати палкі розцвітають…</p>
<p>Вітри північні тремтять, затихаючи,<br />
Між запашними кущами лавровими,<br />
Наче зітхання жаги,</p>
<p>Наче ті лаври стрівання таємнеє<br />
Любо ховають од світу цікавого</p>
<p>Листом ласкавим густим…<br />
Спи, моє серце! хай вітри північнії<br />
В лаврах лагідних тремтять, затихаючи…</p>

<div>




</div>

<p>До кипариса магнолія пишная<br />
Чолом заквітчаним ніжно схилилася,<br />
Як молода до свого нареченого.<br />
Білії квіти тремтять в темних кучерях,<br />
Але серпанку немає на їх.</p>
<p>Щире кохання не вкрите серпанками…<br />
Спи, моє серце! хай пишна магнолія<br />
До кипариса стрункого схиляється.</p>
<p>З темного моря білявая хвилечка<br />
До побережного каменя горнеться,<br />
Пестощі, любощі, сяєво срібнеє</p>
<p>Хвиля несе в подарунок йому;</p>
<p>Темне чоло побережного каменя<br />
Хвилі коханій назустріч засяяло.<br />
Пестощі, любощі, сяєво срібнеє…</p>
<p>Спи, моє серце! Хай хвиля білявая<br />
До побережного каменя горнеться…</p>
<p>1897, Ялта</p>

<div></div>