<strong>Микола Руденко – Що “я” це “я”…</strong>
<p>Що “я” це “я” — повірити не можу:<br />
Ніяких доказів тому нема.<br />
Чуття, що їх особі на сторожу<br />
Дає природа —<br />
Знищила тюрма.</p>
<p>І я уже давно на тому світі.<br />
А світ, де серце між людей жило,<br />
Лише в слабкій, невиразній приміті<br />
У сни приходить, мов недавнє зло.</p>
<p>О, я з бідою поріднився рано:<br />
Був холод, голод, баланда чужа.<br />
Була війна, що залишила рани —<br />
Та хто ж на них у таборах зважа?</p>

<div>




</div>

<p>Колись (як вік перевалив за сорок)<br />
Я ледь живий промовив:<br />
— Зрозумій:<br />
Де в жінці друг, а де запеклий ворог —<br />
Того не знає наймудріший змій.</p>
<p>У жінки два, а може, й три обличчя —<br />
Це від лукавого у неї дар,<br />
Коли вона, мов кицька, замурличе,<br />
То знай; на тебе жде страшний удар…</p>
<p>Тепер дивлюсь на все це із-за дроту:<br />
Яке ж безрадісне життя земне!<br />
Воно посіяло оту скорботу,<br />
Що й нині ще допалює мене.</p>
<p>І залишилася одна наука —<br />
Від неї в безмір тягнуться сліди:<br />
Життя — це мука, безперервна мука,<br />
А “я”—не “я”:<br />
Лиш піна від біди.</p>
<p><em>27.02.1979</em></p>

<div></div>