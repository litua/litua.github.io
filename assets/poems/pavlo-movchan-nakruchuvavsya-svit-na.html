<strong>Павло Мовчан – “Накручувався світ, напевне, не для нас…” </strong>
<p>Накручувався світ, напевне, не для нас:<br />
то серце відстає, то обганяє час…<br />
і я в скрипінні снігу вчуваю спів пташиний,<br />
і сік тече вишневий по золотій крижині…<br />
Пройнявшись гострим болем,<br />
пробудженим минулим,<br />
почув я засторогу у поклику зозулі.<br />
І серце завмирає, бо чує свист щербатий, —<br />
то випав із повітря сучок старої кулі:<br />
крізь дірочку тоненьку рік видно<br />
сорок п’ятий…<br />
Крізь дірочку тонюньку свистить сипучий час;<br />
цей механізм всесвітній заводивсь не для нас —<br />
то холодно, то голодно, то драно, а то рвано,<br />
кров, мов вода осіння, — то замерза, то тане,<br />
то вимиває з пам’яті ще не розм’яклі лиця,<br />
а то, запікшись, раптом рот стягує, мов рану,<br />
і полум’ям виповнює розчахнуті очниці…<br />
То сонячно, то гаряче, то весело, то сито,<br />
а серце поспішає за світом жити, жити…<br />
Не вквапиться — від часу біжучого відстане,<br />
і ти в повітрі бачиш два отвори пробиті:<br />
з одного час струмує, а інший натікає;<br />
і кулі дві летять назустріч смертнолиті,<br />
так ніби споконвіку одна одну шукає,<br />
і тягнуться за ними дві кровоносні ниті:<br />
одна — снується з пекла, а друга —<br />
тчеться з раю,<br />
і серце від уколів здригається щомиті,<br />
то лунко й часто стука, то нагло завмирає,<br />
як замовкає в лузі налякана зигзиця…<br />
і ти, зачувши стукіт, що віддається<br />
в скронях,<br />
до свого серця тулиш пробиті дві долоні:<br />
прошила ліву куля, і пропекла десницю<br />
розпечена у леті оклично-гостра птиця,<br />
а серце поспішає за ними й не вспішиться:<br />
не перейняти смерті, життя не обігнати.<br />
З двох отворів в повітрі снується<br />
свист щербатий…</p>

<div>




</div>

<p>***</p>

<div></div>