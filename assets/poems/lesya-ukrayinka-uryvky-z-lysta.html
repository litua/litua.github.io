<strong>Леся Українка – Уривки з листа</strong>
<p>Товаришу мій! не здивуйте з лінивого вірша.<br />
Рифми, дочки безсонних ночей, покидають мене,<br />
Розмір, неначе химерная хвиля,<br />
Розбивається раптом об кожну малу перешкоду,<br />
Ви даремне шукали б у ньому дев’ятого валу,<br />
Могутньої хвилі, що такт одбива течії океану.<br />
Думки навіває мені тепер Чорнеє море –<br />
Дике, химерне воно, ні ладу, ні закону не знає,<br />
Вчора грало-шуміло воно<br />
При ясній, спокійній годині,<br />
Сьогодні вже тихо й лагідно до берега шле свої хвилі,<br />
Хоч вітер по горах шалено жене сиві хмари.<br />
Так би й лежала я завжди над сею живою водою,<br />
Дивилась би, як без жалю сипле перли вона й самоцвіти<br />
На побережне каміння,<br />
Як тіні барвисті від хмарок злотистих<br />
Проходять по площині срібно-блакитній<br />
І раптом зникають,<br />
Як білая піна рожевіє злегка,<br />
Немов соромливе обличчя красуні,<br />
Як гори темніють, повиті у білі серпанки,<br />
Вони так спокійно стоять,<br />
Бо їх стереже колонада сумних кипарисів,<br />
Поважних, високих…<br />
. . . . . . . . . . . . . . . . . . . . . . . . . . . . . . . . .<br />
Поки я дивлюся на море, гадаю, що й я така вільна,<br />
Як хвиля білява,<br />
Оглянусь на гори, що з півночі світ заступили,<br />
І тінь мені думку покриє,<br />
І раптом прокинеться спогад,<br />
Що я не на волі, а тільки ланцюг мені довший<br />
На час, на годину дала моя доля лукава,<br />
Дозволила вийти за темную гір огорожу,<br />
Немов за ворота тюрми, і глянути втомленим оком<br />
На вічнеє вільнеє море.<br />
Коли б мені сили, щоб раптом ланцюг розірвати,<br />
Схопити човен-душогубку і легке подвійне весельце<br />
І швидко, мов чайка морська білокрила, полинуть по хвилях<br />
Геть за далекий обрій, звідки сонечко сходить,<br />
В новії незнані світа,<br />
На іншую долю й недолю!<br />
Марнії мрії! За кожним моїм необачним, незміреним рухом<br />
Бряжчить невидимий ланцюг і болем до кості мене протинає,<br />
Гай-гай, не розірвеш його,<br />
Не такий його майстер кував,<br />
Щоб моїм недотепним рукам розірвати,<br />
Тільки час – він усякі замки розбива! –<br />
Сю кормигу розіб’є й мене вкупі з нею…<br />
Ось які тіні, товаришу, кидають гори на мене,<br />
Дай вам боже ніколи не знати сих тінів<br />
І не ходити у хмару повитим по світі веселім.<br />
Ні, ви не з тих, що живуть у тумані.<br />
Я тільки що знов прочитала</p>

<div>




</div>

<p>Ваш дужий, неначе у крицю закований,<br />
Міцно узброєний вірш.<br />
Як же за нього я маю віддячити вам?<br />
Байку хіба розкажу, а «мораль» ви самі вже виводьте.<br />
Битим шляхом та крутим</p>
<p>їхали ми на узгір’я Ай-Петрі;<br />
Вже поминули сади-виногради рясні, кучеряві,<br />
Що покривають підніжжя гори, наче килим розкішний,<br />
Ось уже й лаврів, поетами люблених,<br />
Пишних магнолій не видко,<br />
Ані струнких кипарисів, густо повитих плющем,<br />
Ані платанів розкішних наметів.<br />
Тільки стрічалися нам земляки наші, білі берези,<br />
Явори й темні дуби, до негоди та борвію звиклі,<br />
Але й вони вже зостались далеко за нами,<br />
Тільки терни, будяки та полин товаришили нам у дорозі,<br />
Потім не стало і їх.<br />
Крейда, пісок, червонясте та сіре каміння<br />
Скрізь понад шляхом нависло, неплідне та голе,<br />
Наче льоди на північному морі.<br />
Сухо, ніде ні билини, усе задавило каміння,<br />
Наче довічна тюрма.<br />
Сонце палке сипле стріли на білую крейду,<br />
Вітер здійма порохи,<br />
Душно… води ні краплини… се наче дорога в Нірвану,<br />
Країну всесильної смерті…<br />
Аж ось на шпилі,<br />
На гострому, сірому камені блиснуло щось, наче пломінь.<br />
Квітка велика, хороша, свіжі пелюстки розкрила,<br />
І краплі роси самоцвітом блищали на дні.<br />
Камінь пробила вона, той камінь, що все переміг,<br />
Що задавив і могутні дуби, І терни непокірні.<br />
Квітку ту вченії люди зовуть Saxifraga,<br />
Нам, поетам, годиться назвати її ломикамінь<br />
І шанувать її більше від пишного лавра.</p>
<p>1897, Ялта</p>

<div></div>