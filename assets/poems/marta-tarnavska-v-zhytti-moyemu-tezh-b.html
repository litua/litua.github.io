<strong>Марта Тарнавська – “В житті моєму теж був Бабин Яр…” </strong>
<p>В житті моєму теж був Бабин Яр:</p>
<p>Ішли по вісім вулицею міста —<br />
діди, чоловіки, жінки і діти —<br />
і понад ними нісся дивний гул:<br />
мов стогін сотні скарг, немов скигління,<br />
мов здавлений у горлі дикий плач.</p>
<p>Попереду сивоволосий муж —<br />
високий, у розстебнутій сорочці,<br />
з піднятою угору головою —<br />
це наш знайомий, Ґольдберґ, наш сусід.<br />
Він був не раббі — він був тільки лікар,<br />
він філософію любив і був музика.<br />
(Звичайно він життя лиш рятував,<br />
та довелося рятувати гідність).</p>

<div>




</div>

<p>Довкола ліс баґнетів на рушницях —<br />
конвой із педантичних молодців.<br />
Шоломи світять в сонці, мов на свято,<br />
і блиск іде від чищених чобіт.<br />
Чи хлопці ці також читали Ґете<br />
і слухали “Тангойзера” й “Ізольду”?<br />
Чи й серед них — філософи й музики?</p>
<p>Мені дванадцять років. Від вікна<br />
мене насилу відтягає мати.<br />
Вона стискає у зубах п’ястук<br />
і кров із пальців маже їй обличчя.<br />
Мене кладуть у ліжко. Я в гарячці.<br />
Мені ввижається в стіні розбитий череп.</p>
<p>Немає тільки батька. Він — в стодолі,<br />
в чужім селі, заритий в сіно, скрився<br />
перечекати ніч, що вдень настала.<br />
Та він — не сам. Із ним сусід наш, Ґольдберґ,<br />
син лікаря, філософа й музики.</p>
<p>1972</p>

<div></div>