<strong>Тарас Шевченко – Подражаніє Ієзекіїлю</strong>
<p>Восплач, пророче, сине божий!<br />
І о князях, і о вельможах,<br />
І о царях отих. І рци:<br />
«Пащо та сука, ваша мати,<br />
Зо львами кліщилась, щенята?<br />
І добувала вас, лихих?<br />
І множила ваш род проклятий?<br />
А потім з вас, щенят зубатих,<br />
Зробились львичища! Людей!<br />
Незлобних, праведних дітей,<br />
Жрете, скажені!.. Мов шуліка<br />
Хватає в бур’яні курча,<br />
Клює і рве його. А люде…<br />
Хоч бачать люде, та мовчать.<br />
Отож львеня те дике! люте!<br />
Підстерегли його, взяли<br />
Та, закувавши добре в пута,<br />
В Єгипет люде одвели —<br />
На каторгу. А люта мати!<br />
Спустила друге бісновате<br />
Своє скаженеє звіря.<br />
Та вже такого сподаря,<br />
Що гради й весі пожирало.<br />
Земля тряслася, трепетала<br />
Од реву львичища твого.<br />
Окули люде і цього.<br />
Заперли в щелепи удила<br />
І в Вавілоні посадили<br />
В тюрму глибоку. Щоб не чуть<br />
Було на світі того рику<br />
Самодержавного владики,<br />
Царя неситого…<br />
Минуть,<br />
Уже потроху і минають<br />
Дні беззаконія і зла.<br />
А львичища того не знають,<br />
Ростуть собі, як та лоза<br />
У темнім лузі. Уповають<br />
На корінь свій, уже гнилий,<br />
Уже червивий, і малий,<br />
І худосильний. Вітер з поля<br />
Дихне — погне і полама.<br />
І ваша злая своєволя<br />
Сама скупається, сама<br />
В своїй крові. Плач великий<br />
Вомєсто львичищого рика<br />
Почують люде. І той плач,<br />
Нікчемний, довгий і поганий,<br />
Межи людьми во притчу стане,<br />
Самодержавний отой плач!»</p>

<div>




</div>

<p><em>Декабря 6 [1859, С.-Петербург]</em></p>

<div></div>