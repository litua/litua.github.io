<strong>Леся Українка – «О, знаю я, багато ще промчить…»</strong>
<p>О, знаю я, багато ще промчить</p>
<p>Злих хуртовин над головою в мене,<br />
Багато ще надій із серця облетить,<br />
Немов од вихру листячко зелене.</p>
<p>Не раз мене обгорне, мов туман,</p>
<p>Страшного розпачу отрутнеє дихання,<br />
Тяжке безвір’я в себе, в свій талан<br />
І в те, що у людей на світі є призвання.</p>
<p>Не раз в душі наступить перелом,</p>
<p>І очі глянуть у бездонну яму,<br />
І вгледжу я в кохання над чолом<br />
Строкату шапку блазня або пляму.</p>
<p>Не раз мій голос дико залуна,</p>

<div>




</div>

<p>Немов серед безлюдної пустині,<br />
І я подумаю, що в світі все мана<br />
І на землі нігде нема святині.</p>
<p>І, може, приведуть не раз прокляті дні</p>
<p>Лихої смерті грізную примару,<br />
І знову прийдеться покинутій мені<br />
Не жити, а нести життя своє, мов кару.</p>
<p>Я знаю се і жду страшних ночей,</p>
<p>І жду, що серед них вогонь той загориться,<br />
Де жевріє залізо для мечей,<br />
Гартується ясна і тверда криця.</p>
<p>Коли я крицею зроблюсь на тім вогні,</p>
<p>Скажіть тоді: нова людина народилась;<br />
А як зломлюсь, не плачте по мені!<br />
Пожалуйте, чому раніше не зломилась!</p>
<p>16.09.1896</p>

<div></div>