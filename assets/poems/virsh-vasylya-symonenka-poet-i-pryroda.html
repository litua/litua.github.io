<strong>Василь Симоненко – Поет і природа</strong>
<p>Пройшла гроза — і знову літня проза:<br />
Парує степ, і оживає ліс.<br />
І горобці, неначе з-за куліс,<br />
Упали табуном на просо.</p>
<p>І знов спадають трафаретні роси<br />
Із сінокосів буйних кіс,<br />
І знову в небі невідомий біс<br />
Підвісив сонце на прозорих тросах.</p>

<div>




</div>

<p>І, захолонувши у дивній грації,<br />
Зітхають свіжістю дівочою акації,<br />
Вітрами обціловані до ніг…</p>
<p>А я дивився, серце розривалося:<br />
Ну що в тім нового, сучасного ховалося? —<br />
Так зрозуміти і не міг.</p>

<div></div>