<strong>Микола Луків – Портрет жіночий на стіні…</strong>
<p>Портрет жіночий на стіні,<br />
У грубі жевріють вуглинки,<br />
І тихо-тихо, як у сні,<br />
Пливуть за вікнами сніжинки.</p>
<p>Пливуть за ними дні й літа,<br />
Уже і біль почав минати,<br />
Та не минає самота<br />
І відчуття гіркої втрати.</p>

<div>




</div>

<p>Бо ніби й хата — як була,<br />
І ті ж у вікнах виднокола,<br />
Але дружина відійшла,<br />
Відкіль не вернеться ніколи.</p>
<p>І стали стіни мов чужі,<br />
Заледве справили поминки…<br />
Неначе тіло без душі,<br />
Оселя, де немає жінки.</p>

<div></div>