<strong>Павло Мовчан – З дитинства </strong>
<p>День риштований шелестом лісу —<br />
підіймаєшся вгору, аж очі холонуть,<br />
і рука розгортає єдвабну завісу,<br />
навивається шовк на долоню.<br />
Як все видно: ясна на осонні<br />
жінка зв’язує тіні у жмут.<br />
І лежать валунами розмлоєні коні,<br />
утопившись в траві і позбувшися пут.<br />
А ген там, попід гай, де з тонких соломинок<br />
дітлахи видихають блакитниць синиць,<br />
річка нижеться густо з росинок<br />
і сміється вода горілиць.<br />
По долині луна вогкувата —<br />
мерехтить павутина тонка —<br />
голос матері — треба спускатись:<br />
на землі тебе доля чека.</p>

<div>




</div>

<p>***</p>

<div></div>