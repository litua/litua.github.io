Іван Андрусяк – за розкішним притоном…<p>за розкішним притоном брудної як світ арагви<br />
тінь стола одинока чи попіл загублених магів<br />
жовте право на вітер де бритва на спомин ягве<br />
утікає із лаку як з ножен в яких комахи</p>
<p>відкладаючи яйця прилипли жінки і пальці<br />
розімкнути вечерю а далі не шкло не шкалка<br />
деревій і вода пережовані як скитальці<br />
і душа помаранчі губата і мокра калька</p>
<p>утікати з ідеї як шанці біжать з полону<br />
перестрибують риб що безрідні і чорнобриві<br />
і дорогу на схід перед себе немов ікону<br />
учорашні дощі розгортають на теплій глині</p>

<div>




</div>

<p>а де глибше безсмертя як попіл струмує з пальця<br />
кундалін крематорій четверта коронка в зубі<br />
розпадається час від надії що час розпався<br />
осипається злива немов алича на зрубі</p>
<p>і немає меж нас ані присмаку ні причини<br />
жовте небо проходить крізь линву немов крізь мене<br />
я шукав самоту розрізаючи цю мачину<br />
а знайшов лише сонце як пляма нудне й зелене</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>