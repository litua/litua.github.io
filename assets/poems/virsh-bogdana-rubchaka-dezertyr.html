<strong>Богдан Рубчак – Дезертир</strong>
<p><em>Паріс у Третій пісні</em></p>
<p>Столиця поїздами й антенами ніч намацує.<br />
Не егіда Атени, а брудна фіранка в готелі<br />
тепер мені бринить, Гекторе, і мені добре. Це є<br />
<i>мій</i> день.</p>
<p>Кажеш, що пошиєш мені з каменюк шинелю,</p>
<p>називаєш то лялею в льоконах, то моржем-самцем,<br />
женокрадом, жеребцем, кнуром, кльовном в душних спальнях.</p>
<p>Хай буде так. Але йди геть. Хвалися над трупом. Сам цей<br />
світ кори. Кричи собі пеани. А мені дай спокій.</p>

<div>




</div>

<p>Прокльони, Патроклоси, Ахіллеси з залізним серцем,<br />
коні, колісниці, божевільні боги, ікло піки:<br />
цей маніякальний калейдоскоп — геройство? Сплив сперми<br />
у бронзу оргазмом убивств, чи в скорчені жахом піхви<br />
рабинь — мужність? Ти вже старий. Мариш гаслами стертими.</p>
<p>А мій тілесний спис вібрує днетворчою раною<br />
моєї коханої, і безсиліє в мислях смерти.</p>
<p>Я ще піду в призначення синьовинового ранку,<br />
щоб убити робота сметри з усесвітом на щиті,<br />
і теж трупожерним криком над тілом скульптурним крикну.<br />
А тепер дай мені спокій. Дай заснути в теплім житті.</p>

<div></div>