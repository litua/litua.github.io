<strong>Павло Мовчан – Голос серця </strong>
<p>Упізнаєш мене вві сні<br />
і видихаєш:— Мій коханий!..—<br />
Та всюди люди мовчазні<br />
хитають скрушно:— Вона п’яна…—<br />
Як порошинку, на руках<br />
несу тебе й боюся вітру,<br />
і замість тіні — хилитка<br />
лоскоче ноги пляма світла.<br />
— Любове, — шепочу, — збудись,<br />
бо люди подовкола…—<br />
І камінь падає униз,<br />
кругом — безмежне поле.<br />
Мов порошина, чистий звук<br />
угору підлітає;<br />
і косить гостра тінь траву<br />
і п’яти обтинає…<br />
Хто на життя мене прирік,<br />
в якому ти відсутня?<br />
Покіс вузенький, як мій вік,<br />
та вітер дме могутній.<br />
Він порошиною жене<br />
і голос розпинає.<br />
Хтось звідкілясь гука мене…<br />
Гукає?.. Проклинає…</p>

<div>




</div>

<p>***</p>

<div></div>