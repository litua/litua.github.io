<strong>Микола Вінграновський – І те, і те: як птах ранковий…</strong>
<p>І те, і те: як птах ранковий<br />
Раптово випурхне з трави,<br />
Як сон перерваний раптовий —<br />
Мені не йдеш ти з голови.</p>
<p>Мені ідеш ти — не докликнуть.<br />
А крикнеш — крикнув і сиди,<br />
І губи дивляться і сліпнуть,<br />
Не надивившись назавжди.</p>

<div>




</div>

<p>У кожної дороги — ноги.<br />
І крок дороги — крок розлук…<br />
Ще не ясні мені дороги,<br />
Дороги снів твоїх і рук…</p>
<p>І якби, може, не прощально<br />
Ранковий птах злетів з трави —<br />
Непереквітло і вінчальне<br />
Мені не йдеш із голови.</p>
<p><em>1975</em></p>

<div></div>