<strong>Павло Мовчан – “Спокусливець-змій, коліщатко гадюки…” </strong>
<p>Спокусливець-змій, коліщато гадюки,<br />
хвиляста потвора, біжучий вогонь —<br />
сопілка охрипла, і отвір широкий<br />
затулюю листям пониклих долонь.<br />
Мотузки окравок чи зашморг на горло,<br />
з смертельною іскрою гнуте жало,<br />
ти знаєш, чому розповзається чорно<br />
по жилах смола й вичахає тепло?<br />
Раніше прийшла ти у світ і дізналась,<br />
що рух по поверхні — це рух вглибину,<br />
сопілка для тебе жалібно співала,<br />
рівняючи тіло на всю довжину.<br />
Хвилясто за пазуху ти заповзала<br />
і грілась, і гріла отруйний жальник,<br />
і помста в устах визрівала оспало,<br />
роздвоював мову солодкий язик.<br />
Причаєна поруч, завмерла до часу,<br />
чекаєш нагоди, щоб пломінь-жало<br />
роздвоїть, а розум отрута погасить,—<br />
і ти просичиш, що в почині було<br />
єдине тепло…<br />
Прийди, прихились, притулися до серця,<br />
останнє тепло до краплини віддам…<br />
І навзнак упав, і, як тінь, розпростерся:<br />
під серцем сичала хвиляста вода.</p>

<div>




</div>

<p>***</p>

<div></div>