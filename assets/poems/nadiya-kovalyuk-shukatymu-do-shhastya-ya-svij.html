<strong>Надія Ковалюк – Шукатиму до щастя я свій путь…</strong>
<p>Шукатиму до щастя я свій путь,<br />
До справжнього, до самого земного.<br />
І стрілки на годиннику завмруть…<br />
Сьогодні-день народження у Нього.</p>
<p>Я серцем напишу йому листа,<br />
Якому не дійти до адресата.<br />
Мені на це не вистачить життя-<br />
Бо так багато хочу побажати.</p>
<p>Усі слова, не сказані колись-<br />
Можливо зайві, навіть не потрібні.<br />
Та він – в моєму серці залишивсь…<br />
Чужий занадто, і занадто рідний.</p>
<p>Бажаю я для нього тих доріг,<br />
Що приведуть до райдужної долі.<br />
Хай зорі йому падають до ніг,<br />
Хай справджуються мрії світанкові.</p>

<div>




</div>

<p>Хай не блищить розчарування тінь<br />
В очах його замріяно-зелених.<br />
Без перешкод, без сліз і без падінь…<br />
Хай буде він щасливіший від мене.</p>
<p>Жіночого тепла і доброти!<br />
Щоб він не знав, як боляче буває<br />
Писати від безвиходу листи.<br />
Нехай…нехай…вона його кохає.</p>
<p>Хай буде все, як він того хотів.<br />
Але не так, як долі заманеться.<br />
Без зайвих поздоровлень і без слів-<br />
Нехай цей лист торкнеться його серця…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>

<div></div>