<strong>Ліна Костенко – Доля</strong>
<p>Наснився мені чудернацький базар:<br />
під небом у чистому полі,<br />
для різних людей,<br />
для щедрих і скнар,<br />
продавалися різні Долі.<br />
Одні були царівен не гірш,<br />
а другі – як бідні Міньйони.<br />
Хто купляв собі Долю за гріш.<br />
А хто – і за мільони.<br />
Дехто щастям своїм платив.<br />
Дехто платив сумлінням.<br />
Дехто – золотом золотим.<br />
А дехто – вельми сумнівним.<br />
Долі-ворожки, тасуючи дні,<br />
до покупців горнулись.<br />
Долі самі набивались мені.<br />
І тільки одна відвернулась.<br />
Я глянула їй в обличчя ясне,<br />
душею покликала очі…<br />
– Ти, все одно, не візьмеш мене, –<br />
Сказала вона неохоче.<br />
– А може візьму?<br />
– Ти собі затям, –<br />
сказала вона суворо, –<br />
за мене треба платити життям.<br />
А я принесу тобі горе.<br />
– То хто ж ти така?<br />
Як твоє ім’я?<br />
Чи варта такої плати?<br />
– Поезія – рідна сестра моя.<br />
А правда людська – наша мати.<br />
І я її прийняла, як закон.<br />
І диво велике сталось:<br />
минула ніч. І скінчився сон.<br />
А Доля мені зосталась.<br />
Я вибрала Долю собі сама.<br />
І що зі мною не станеться, –<br />
у мене жодних претензій нема<br />
до Долі – моєї обраниці.</p>

<div></div>