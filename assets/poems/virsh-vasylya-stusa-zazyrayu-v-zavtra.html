<strong>Василь Стус – Зазираю в завтра…</strong>
<p>Зазираю в завтра — тьма і тьмуща<br />
тьма. I тьмуща тьма. I тьмуща тьма.<br />
Тільки чорна водь. I чорна пуща.<br />
А твого Святошина — нема.<br />
Ні сестри, ні матері, ні батька.<br />
Ні дружини. Синку, озовись.<br />
Поніміли друзі. Чорна гатка<br />
в теміні. Пітьмою — хоч залийсь.<br />
Лиш тремтить, як віра в спроневірі,<br />
копійчана свічка на столі<br />
та шугають люто по квартирі,<br />
ніби кажани, твої жалі.<br />
Шурхоти і шепоти і щеми<br />
то твого спогадування дні,<br />
хлюпотять під веслами триреми,<br />
що горить в антоновім огні.<br />
Все життя — неначе озирання<br />
у минулий вік. Через плече.<br />
Ні страху, ні болю, ні вагання<br />
перед смертю. А господь рече:<br />
відшукай навпомац давню кладку,<br />
походи і виспокійся в нім,<br />
у забутім віці. Тепла згадка<br />
Ще придасться на суді страшнім.</p>

<div></div>