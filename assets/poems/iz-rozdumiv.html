<strong>Юлька Гриценко – Із роздумів</strong>
<p>I<br />
Заблоковані виходи з відчаю,<br />
І навколо печально сигналили.<br />
Та й розлука здавалася вічною,<br />
Доки планами мрії не стали нам.</p>
<p>Та на цвинтарі вкритому холодом,<br />
Поміж книгами власної совісті.<br />
Я вмираю, не маючи досвіду<br />
Написання щасливої повісті.</p>
<p>Закупорені теплими росами,<br />
Ми від справжнього світу ховалися.<br />
Доки просьби не стали погрозами,<br />
Доки всі оригамі не склалися.</p>
<p>Між рядками заплаканих віршиків<br />
Вже не видно душі одинокої.<br />
Може й правда, що стали ми гіршими,<br />
Може, дійсно ми стали жорстокими.</p>
<p>І на заході сонця зрадливого<br />
Поцілуються очі закоханих.<br />
Щоб напитись дощу перед зливою,<br />
Щоб ловити краплини сполохані.</p>
<p>Хай ця смерть увінчається розквітом,<br />
Бо ж не вмерли, а просто заснули Ви.<br />
Ну, а я помираю без досвіду<br />
Забування гіркого минулого.</p>
<p>II<br />
Літні ночі стають небезпечніші,<br />
Я ненавиджу їх, м’яко кажучи.<br />
А прогулянки Львовом – доречніші:<br />
Місто Спогадів плаче, не танучи.</p>
<p>Місто Зустрічей з власними Мріями,<br />
На стежинах сумної Реальності.<br />
Де торкаєшся куполів віями,<br />
Щоб зіниці у сон не ховалися.</p>
<p>Місто Спалахів серця байдужого,<br />
Що ніколи за кимось не плакало.<br />
Може й правда, що ми занедужали,<br />
Може, дійсно не все добалакали.</p>

<div>




</div>

<p>Місто Здійснення незапланованих<br />
І небачених досі Умовностей.<br />
Місто Поглядів, щиро здивованих,<br />
На межі між гріхами і совістю.</p>
<p>Місто Втеч із чийогось минулого<br />
До майбутнього, також не власного.<br />
Де кричать, що тебе вже забула я,<br />
Де всміхаються тепло і заздрісно.</p>
<p>Місто Диму, як айсберг холодного,<br />
Місто Часу, якого не зміряли.<br />
Місто Лева – сумного й голодного,<br />
Місто Спогадів, скроплених мріями.</p>
<p>III<br />
Зацвіло і запахло жоржинами,<br />
У повітрі, на дотик гарячому.<br />
Може й правда, що стали чужими ми,<br />
Може, дійсно колись ще заплачемо.</p>
<p>Серед літа, скупого й спекотного,<br />
Ми невтомно шукали прогрішення.<br />
Може, й правда, що стали холодними,<br />
Може, дійсно ми стали мудрішими.</p>
<p>На вокзалах між втомлених потягів,<br />
Відшукати свого не зуміли ми.<br />
Може, мрії не міряють кроками,<br />
А романи, напевно, пробілами.</p>
<p>І не варто шукати вже зустрічі,</p>
<p>І обличчя твоє поміж натовпом.<br />
Може й правда, що стали байдужіші,<br />
Ніж колись, за осінніми гратами.</p>
<p>І пігулки із присмаком вічності,<br />
І ножі, що ніколи не гострені.<br />
Викинь з пам’яті те, що розбіглися,<br />
І залишились вічними гостями.</p>
<p>Може, й правда, що досить вже мріяти,<br />
Треба сповнитись планами й цілями.<br />
Ми обоє навчилися бігати.<br />
А від себе втекти не зуміли ми…</p>
<p><a href="http://onlyart.org.ua/?page_id=811">до віршів Юльки Гриценко</a></p>

<div></div>