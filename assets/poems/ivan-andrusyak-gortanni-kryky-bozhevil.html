Іван Андрусяк – Гортанні крики божевільних…<p>Гортанні крики божевільних.<br />
Сухотні стіни. Сивий страх.<br />
І гостра музика весільна.<br />
І запах спирту на губах.</p>
<p>Між ними — це не ти! — у танці<br />
втолочуєш у землю біль.<br />
Вельон на золотистій таці<br />
несуть три дружки не тобі.</p>
<p>Це не вельон, а лікарняний,<br />
слізьми крохмалений халат.<br />
Не вір! Зірви квітастий бант,<br />
неначе бинт ілюзій п’яних.</p>

<div>




</div>

<p>То ж я танцюю над гробами<br />
загублених безвольних душ.<br />
І це мені сміється мама<br />
з букетиком зов’ялих руж.</p>
<p>…Не вір! Це просто тіни лисі.<br />
Це болю фейєричний зблиск.<br />
Іди. Але не озовися.<br />
Молю тебе: не озовись…</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>