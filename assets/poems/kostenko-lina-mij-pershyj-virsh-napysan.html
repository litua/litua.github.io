Костенко Ліна – Мій перший вірш написаний в окопі…<p>Мій перший вірш написаний в окопі,<br />
на тій сипкій од вибухів стіні,<br />
коли згубило зорі в гороскопі<br />
моє дитинство, вбите не війні.<br />
Лилась пожежі вулканічна лава,<br />
стояли в сивих кратерах сади.<br />
І захлиналась наша переправа<br />
шаленим шквалом полум’я й води.<br />
Був білий світ не білий вже, а чорний.<br />
Вогненна ніч присвічувала дню.<br />
І той окопчик —<br />
як підводний човен<br />
у морі диму, жаху і вогню.<br />
Це вже було ні зайчиком, ні вовком —<br />
кривавий світ, обвуглена зоря!<br />
А я писала мало не осколком<br />
великі букви, щойно з букваря.<br />
Мені б ще гратись в піжмурки і в класи,<br />
в казки літать на крилах палітур.<br />
А я писала вірші про фугаси,<br />
а я вже смерть побачила впритул.<br />
О перший біль тих не дитячих вражень,<br />
який він слід на серці залиша!<br />
Як невимовне віршами не скажеш,<br />
чи не німою зробиться душа?!<br />
Душа в словах — як море в перископі,<br />
І спомин той — як відсвіт на чолі…<br />
Мій перший вірш написаний в окопі.<br />
Він друкувався просто на землі.</p>

<div>




</div>

<p>автор: <strong><a href="http://onlyart.org.ua/?page_id=5118">Ліна Костенко </a></strong></p>

<div></div>