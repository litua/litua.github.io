<strong>Павло Мовчан – Сон (диптих) </strong>
<p><strong>1.</strong></p>
<p>Шепотіння.<br />
Хтось губами спіймав пломінь свічки,<br />
Проковтнув.<br />
Шепотіння.<br />
Обіймаються тіні.<br />
Чорні руки сплітають;<br />
До моєї оселі зірки запливають.<br />
Плавники хлюпотять об імлу.<br />
Руки нишпорять, зорі — нарозтіч.<br />
Шепотіння.<br />
До очей заховались дві зірки тремтливі,<br />
Вони світяться навіть крізь брезклі повіки.<br />
Наближаються тіні високим приливом,<br />
Піднімають мене на напружені лікті.<br />
Уже нишпорять нишком по шерхливих щоках,<br />
Відкривають повіки і вії ламають,<br />
Проникають в зіниці — зірниці виймають,<br />
Затискають в гарячих, яскравих руках.<br />
Ніби вийняли серце тривожне з грудей —<br />
Танець рук, танець тіней шалений,<br />
Тільки тіло розгойданим дзвоном гуде,<br />
Крик, як шабля з піхов, виривається з мене.<br />
Мої руки звисають покато в імлу,<br />
Наче весла забуті в уключинах шлюпки.<br />
Піднімаю обличчя, так ніби на глум —<br />
Нехай тінь чорних сліз мені в очі нахлюпа.<br />
… Владарює тепер невагомість і спокій,<br />
Тіні плинні мене підняли і несуть:<br />
В нову путь,<br />
в нову путь,<br />
в нову путь…<br />
В сновидіння, в свою протилежність глибоку.</p>

<div>




</div>

<p><strong>2.</strong></p>
<p>Поклали скрипку у футляр старезний,<br />
І струни, холодом охоплені, тремтять,<br />
І краплі тишини повзуть по струнах-лезах,<br />
Зсипаються в футляр,<br />
мов чорний град.<br />
А сон не квапиться:<br />
До стін прилип, як паморозь, нудою<br />
І павутину вугільну в кутку<br />
Плете, плете кістлявою рукою<br />
Без всякого логічного зв’язку.<br />
Немає змін: по краплі тиша пада,<br />
Снується нитка в’яла у руці,<br />
І струнний дрож проліг на два кінці.<br />
О, влада тьми і супокою влада!..<br />
Наповнений футляр і плетиво вугільне,<br />
Заснули струни<br />
всією довжиною:<br />
Від «до» до «сі», до «голосіння»,<br />
Від щебету до ситого мажору.</p>
<p>***</p>

<div></div>