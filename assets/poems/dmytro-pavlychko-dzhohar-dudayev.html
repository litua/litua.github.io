<strong>Дмитро Павличко – Джохар Дудаєв </strong>
<p>Він народився у вагоні,<br />
В тюремнім темнім ешелоні,<br />
Що віз народ його в Сибір.<br />
Йому на маминому лоні<br />
Слізьми вмивали душу й зір.<br />
Колеса в колисковій пісні<br />
Збивались на слова залізні:<br />
“Помре, нема тобі життя,<br />
І вижбурне тебе з вагона<br />
Повсюдносуща охорона<br />
Вовкам сибірським на жраття!”<br />
Та непокірна й віща мати<br />
Дитину сповивали в шмати,<br />
Молилася до немовляти,<br />
Немов до Господа: “Живи!<br />
Живи, моя чеченська крове,<br />
Моє дитя ясне й здорове,<br />
Вбирайся в силу і закови,<br />
Що куті волею Москви<br />
На серці нашім, — розірви!”<br />
І сталося! Кайдани впали,<br />
Джохар одкинув їх, мов грузь.<br />
Та не на те завоювали<br />
Кавказ російські генерали,<br />
Щоб оддавать його комусь!<br />
На світовому перехресті<br />
Горить Чечня! Горить Джохар —<br />
Великий воїн волі й честі,<br />
І віє в очі дим і згар,<br />
І танки сунуть, як потвори,<br />
Вертається у вільні гори<br />
Московського ярма тягар.<br />
В крові свободи голос тоне<br />
(А світ ховається в брехні!)<br />
І знов сибірські ешелони<br />
Москва готує для Чечні.<br />
І для Чечні, й для України,<br />
І для Європи — місце є,<br />
Є кулемети й карабіни,<br />
І дріт колючий у три зміни<br />
Нова імперія снує!<br />
О люди, вирослі в неволі,<br />
Від послушенства ниці й кволі,<br />
Чекає вас тяжка судьба,<br />
Товарняків гулкі колеса<br />
І тюрми від Пелопоннеса<br />
Аж до Чукотки! Проклятьба<br />
Й душі подвійної ганьба,<br />
Допоки з непокірних сяєв<br />
Не зродиться Джохар Дудаєв<br />
У серці кожного раба!</p>

<div>




</div>

<p>***</p>

<div></div>