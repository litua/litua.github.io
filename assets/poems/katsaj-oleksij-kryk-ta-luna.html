<strong>Кацай Олексій – Крик та луна</strong>
<p>Змикались міцно<br />
чорні мацавки імли<br />
крізь них точились ми<br />
у небо<br />
вони висмоктували нас<br />
аж до нейронів дна<br />
втекла злякавшись ошелешена луна<br />
із неба<br />
але<br />
зоравши ночі переліг<br />
самотину із себе вичавив наш крик<br />
таки зробивши крок<br />
до гомону зірок<br />
крізь небо<br />
і довго руку подавав<br />
німій луні<br />
але вона сховалась<br />
в теплому багні<br />
під небом<br />
й вигадувала там собі богів<br />
які не мали<br />
раненосних голосів<br />
а крик зникав<br />
за небом.</p>

<div></div>