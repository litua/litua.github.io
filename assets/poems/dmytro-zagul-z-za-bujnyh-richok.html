<strong>Дмитро Загул – З-за буйних річок</strong>
<p>З-за буйих річок, де степ і воля,<br />
За панські межі, де гніт і кров,<br />
До тебе, темна голото гола,<br />
Летить за вітром моя любов.</p>
<p>Де в тюрмах гинуть брати і сестри, –<br />
В очах зневіра, а в серці біль, –<br />
Хай буде буря – той гній рознести,<br />
Хай прийде ще раз рішучий бій!</p>
<p>Хай пронесеться потоп широкий<br />
По наших селах і вздовж і вшир!<br />
Не вірте в згоду! Не вірте в спокій!<br />
Не вірте в довгий облудний мир!</p>

<div>




</div>

<p>Тобі, нещасна голото гола,<br />
Недовго ждати ясних вогнів.<br />
По наших горах, по наших долах<br />
Горить ненависть, палає гнів.</p>
<p>За панські межі, за Збруч і Дністер<br />
До вас лунає мій братський клич:<br />
Ловіть ознаки! Чекайте звісток!<br />
Гартуйте зброю в бурхливу ніч!</p>
<p>З-за буйих річок, де степ і воля,<br />
За панські межі, де брязк оков,<br />
До тебе, темна голото гола,<br />
Летить на захід моя любов.</p>
<p>ІЗ ЗБІРКИ “МОТИВИ”, HEIMWEH, 1926 р.</p>

<div></div>