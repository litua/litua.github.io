<strong>Микола Вінграновський – Тост</strong>
<p>Ти тут! Ти тут! Кохана, ти, як світ, —<br />
Початок і кінець твій загубився…<br />
Багряною півчарою схилився<br />
В вологих сонцетінях небозвід;</p>
<p>І морезвід півчарою другою —<br />
І чара зустрічі в руці моїй горить!<br />
Вино в ній — ти. Любовною рукою<br />
Я п’ю тебе за тебе у цю мить.</p>

<div>




</div>

<p>Я п’ю за мить — за вогняне і чуле,<br />
За любощів священне забуття.<br />
Сучасна мить мені вже, як минуле,<br />
Сучасна мить мені, як майбуття.</p>
<p>За вічність п’ю — вона тебе відкрила,<br />
Кохана, спи… За споминів гаї!<br />
За ще не квітлі квіти твого тіла,<br />
За таємничі лінії твої!</p>
<p>За свято засинання й просинання,<br />
За довші крила нашим літакам.<br />
І за прощання! Вип’ю за прощання —<br />
Прощання ще не зраджувало нам.</p>
<p><em>1960</em></p>

<div></div>