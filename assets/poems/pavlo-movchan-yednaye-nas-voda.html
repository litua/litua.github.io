<strong>Павло Мовчан – Єднає нас вода </strong>
<p>Повні змісту джерельного вкляклі дерева і сизі сніги<br />
ніздрюваті,<br />
від яснющої чіткості мружусь — зіниці болять.<br />
Як же витримать світ? (Бо для мене його забагато,<br />
для дзеркальних дерев рук не стане, аби обійнять).<br />
Як же бути мені, якщо в світлі прозори<br />
входить промінь, а я в промінь входжу стеблом?<br />
Певна річ, розчиняємось ми для майбутніх повторень,<br />
аби, снігом заснувши, збудитись в ярку джерелом.<br />
Скільки неба далекого! Пара укутує губи,<br />
видихається даль, вимовляється мерхлий листок,<br />
і вода вироста кучеряво, зіп’явшись на зруба,<br />
розметавши довкола співучий пісок.<br />
І доповнює ліс твою мову собою,<br />
і вивершує зір висотою настійних дерев.<br />
Не байдужістю, ні, а єднає жадання любов’ю<br />
із твоїми вустами вуста щиромовних джерел.<br />
Очі в очі — і нуриться зір у безодню,<br />
і від подиху хвилиться вглиб віддзеркалена мить,<br />
і корінням тоненьким вода у тобі проростає сьогодні,<br />
аби замкнуту кров з вічним плином своїм сполучить.</p>

<div>




</div>

<p>***</p>

<div></div>