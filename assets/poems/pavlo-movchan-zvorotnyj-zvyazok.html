<strong>Павло Мовчан – Зворотний зв’язок </strong>
<p>Немає відстаней. Є забуття байдужих.<br />
Далеко ми сягаємо, ввібгавшись у думки.<br />
Прийшов сьогодні й ти в сніги до мене, друже!<br />
І потиски я чую холодної руки.</p>
<p>Недовго ти ішов крізь скиписті морози…<br />
Та часом, ідучи, не обпалив душі<br />
на язиках снігів на звуженій дорозі?<br />
Я жду давно приносин — показуй бариші…</p>
<p>Де копійчаний сміх, те твоя мстива втіха?<br />
Ганьбив ти не мене — з-під себе вибрав ґрунт.<br />
Поглянь, в кутку висить те павутиння сміху,<br />
що видряпалось там, а наснувалось тут…</p>

<div>




</div>

<p>Воно усе, усе відлунює щомиті:<br />
в сполученому часі — сполучене й життя;<br />
і від напруги часто горять єднальні ниті,<br />
коли по них струмують блюзнірські почуття.</p>
<p>У тебе на губах помітно грають глузи,<br />
навіщо на папір кладеш ти п’ятірню,<br />
де щойно вивів я: «Найбільше бійся друзів…»<br />
Та я збагнув нарешті — прийшов ти по платню.</p>
<p>Бо в колі ліхтарів ти стримавсь від огуди,<br />
слівця не проронив, а тільки посміхавсь:<br />
покличуть нас усіх до праведного суду…<br />
— Хтось, чуєш, в двері стука…<br />
Вже й звітувати час…</p>
<p>***</p>

<div></div>