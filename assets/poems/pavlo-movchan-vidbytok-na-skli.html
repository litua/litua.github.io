<strong>Павло Мовчан – Відбиток на склі </strong>
<p>В постійнім пульсуванні сонця,<br />
у риб’ячому струмуванні,<br />
в крихкій кульбаб’ячій коронці<br />
є відповідь на всі питання<br />
про час, про рух, про дозрівання.<br />
У світлоносну хвилю літа<br />
я покладавсь на ласку світу<br />
і вже не думав про суття<br />
свого життя, бо майбуття<br />
було, мов сонце у зеніті…<br />
Схиляв коліна перед маком,<br />
і жаливу я цілував,<br />
і від жалю до себе плакав,<br />
мов правду сам про себе взнав.<br />
І зором, смаком невситимим<br />
я прив’язавсь до полину,<br />
слухняно плентався за димом,<br />
лив в груди воду крижану.<br />
На пучках порохно, опилки,<br />
магнітне сім’я, пелюстки,<br />
лушпинки, потерть і мачинки,—<br />
усе пристало до руки…<br />
Бо примагнітив все, що бачив,<br />
сам примагнітивсь до землі…<br />
Не знаю, чи то шибка плаче<br />
а чи відбиток мій на склі.</p>

<div>




</div>

<p>***</p>

<div></div>