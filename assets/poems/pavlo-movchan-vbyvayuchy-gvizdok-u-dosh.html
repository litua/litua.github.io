<strong>Павло Мовчан – “Вбиваючи гвіздок у дошку тугом’язу…” </strong>
<p>Вбиваючи гвіздок у дошку тугом’язу,<br />
про вічне думав він: про камінь та метал,<br />
і зляканий гвіздок, немов хробак, пролазив<br />
крізь товщ вербових плахт, бо смертне пам’ятав.<br />
Байдужий молоток, заплішуючи отвір,<br />
орудував рукою слухняно: мах-по-мах,<br />
і цвяхом став язик, залізним цвяхом в роті —<br />
від стукоту здригавсь і цокав на зубах.<br />
А в мізкові снувавсь, мов мідяна дротина,<br />
предовжелезний звук, нездалий на слова,<br />
а молоток клепав без пауз та спочину,<br />
хробачився гвіздок, і пухла голова.<br />
І, перевівши дух, на тин він кинув оком:<br />
— Оце ота, межа, що простір розділя?<br />
Невже ж вона в тобі така ж, така ж висока,<br />
поділена невже й під п’ятами земля?<br />
Та ж перетрухне все: і дерево, і кістя,<br />
і брилу кам’яну з могили скотять вниз…<br />
І що тобі усі оті тисячоліття,<br />
де числа й імена в протяжний звук злились?<br />
В повітрі меж нема, а в часові — тим паче,<br />
зусилля ваших рук лиш скріплюють гвіздки,<br />
що шиються углиб, немов в’юнке хробаччя,<br />
бо гатить, гатить час, як ручі молотки…—<br />
Пошпуривши під тин усе оте знаряддя,<br />
він випроставсь і враз побачив хмари плин:<br />
крізь неї промінь ріс і прямо в очі падав<br />
стовпцем дрібних дрібнот — кружляючих хвилин.<br />
І все він розумів про марницю та межі,<br />
про те, що втратив вже, і те, що вже набув,<br />
усе він розумів, докіль за плином стежив,<br />
а очі опустив — і все, геть все забув…</p>

<div>




</div>

<p>***</p>

<div></div>