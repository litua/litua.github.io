<strong>Павло Мовчан – “Упрозтяж полотно… Стоять сніги високі…” </strong>
<p>Упрозтяж полотно… Стоять сніги високі…<br />
Цей колір доброти благовістив нам спокій,<br />
і далеч об’явилась жаданим відкриттям,<br />
що й прочитати можна приховане життя.</p>
<p>Не зовнішньо-позірне, а те, що за лицем,<br />
написане по сріблу молочним олівцем.<br />
Немає літер — жести, і струми почуттів,<br />
і неділимі звуки ув оболонках слів…</p>
<p>У достеменній мові епітетів нема,<br />
бо слово краде душу… Сніги… Мороз… Зима…</p>
<p>А на полотнах тіні не грають, а живуть:<br />
раби голоколінні до ніг твоїх повзуть.<br />
А ти сидиш владично, і твій свавільний жест<br />
указує на волю, що послана з небес:<br />
карати їх на горло переблиском шаблюк —<br />
розпачливо хитались кущі простертих рук…</p>

<div>




</div>

<p>Так чітко слово «влада» записане було…<br />
По той же бік свічада обличчя аж цвіло.<br />
По той бік начерталось «братерство» і «любов»,<br />
по цей же тінь каралась, струміла біла кров…</p>
<p>По цей бік — хтиві жести і стегна хилиткі…<br />
Кохання? Поглинання — чересла ці місткі…<br />
Вони у шалі чорному, у згарищі пожеж<br />
тінь ялову поглинуть, і сіменисту — теж…<br />
І хто ти — тінь безлика для неї? мить злиття?<br />
По цей бік без’язике, записане життя…<br />
І тінь моя ріденька так прагне густоти,<br />
що сажу ловить в жменьку, облизує ґноти.<br />
А смолянисті тіні пруть вгору кругляки —<br />
Сізіфове каміння, могильні гнітюки…<br />
Це там… А тут — падкують,<br />
будують спільне щось…<br />
Мовчи, бо простір чує… Зима… Сніги… Мороз…</p>
<p>***</p>

<div></div>