<strong>Микола Вінграновський – Золоті ворота</strong>
<p><strong>1</strong></p>
<p>Підіймаються грози на тлі вечорів,<br />
У тих грозах серця позливались з громами.<br />
Блискотять паровози в очах матерів,<br />
Рвуться сльози на крила, узяті вітрами,<br />
І прощання за нами простерлось руками,<br />
В паровозную гриву вчепилось вгорі,<br />
По країні летить від зорі до зорі.</p>
<p>Підіймаються думи одна за одною…<br />
Опускаються очі ув очі до дна…<br />
Тишина відцвіла голубою рікою!<br />
Хто живе, тому більше — ні тиші, ні єна!<br />
Крізь завихрені дні Комунізму весна<br />
В світ веде покоління моє за собою…<br />
Підіймаються думи одна за одною…</p>
<p><strong>2</strong></p>
<p>Ходім, Катерино! Степами ходім!<br />
Крізь наші літа молодої вроди!<br />
Де в сизих шляхах сокорять небозводи,<br />
Де бродом мости переходять води,<br />
Де хмари пливуть, як дубові колоди.</p>
<p>Тривого моя! Катерино! Ходім!<br />
За вікнами в травах така дзвінколунність,<br />
Що землю свою у труді молодім<br />
Обнімем з тобою й покотимо в юність.</p>
<p>І поки вікно живопліт обів’є,<br />
З землі і соломи збудуємо хату…<br />
Ходім, моя Катре! Сумління моє!<br />
Своєї Вітчизни барвінком хрещатим.</p>
<p><strong>3</strong></p>
<p>Не кричи мовчанням, Катерино!<br />
Згодою світися, Катерино!<br />
Вірою світися, Катерино!<br />
Не хизуйся, зблідла Катерино!</p>
<p>Катерино! Ось твоя хустина!<br />
Катерино! Вже немає впину!<br />
Катерино! Вітер за дверима!<br />
Катерино! Ти його дитина!</p>
<p>Мало, Катерино, бути чесним.<br />
Мало, Катерино, бути добрим.<br />
Треба, Катерино, ще творить<br />
І добро, і чесність, Катерино.</p>
<p><strong>4</strong></p>
<p>Мені не байдуже, щоб ти була байдужа!<br />
Нехай в очах два чорних сонця тужать,</p>
<p>Нехай дощі обточують тебе,<br />
І сниться тобі — ніжне, голубе,</p>
<p>Нехай у тебе щастя на меті,<br />
Не висіяне вітром в темноті, —</p>
<p>Усе воно твоє! Його не знищу я!<br />
Я хочу зберегти, як чесності ім’я!</p>
<p>Таку люблю і зблизька, і здаля,<br />
Просту, як світ, і вірну, як земля…</p>
<p><strong>5</strong></p>
<p>Ненавиджу простих до отупіння<br />
І зручних до нудотності людей!<br />
З грудей не чуть буремного двигтіння,<br />
Ні тишини спокійного горіння<br />
Або ж довіку впевнених ідей.</p>
<p>Для щирих слів велике серце мати,<br />
Для грізних днів і душу треба грізну!<br />
Велику простоту соціалізму<br />
Простеньким людям, Катре, не пізнати.</p>
<p><strong>6</strong></p>
<p>Ну, не мовчи ж… Ну, подивись на мене…<br />
Я йшов і думав… Подивись, молю!<br />
Я йшов і чув крізь стіни і крізь клени,<br />
Ти шепотіла: я люблю… люблю…<br />
Не ти? А хто?</p>
<p>Куди, куди? У серце я тебе поранив?<br />
І на душі стою? А де мені стоять?!<br />
В які молитви, у які корани<br />
Молитися, вітри, щоб вивчитись кохать?</p>
<p>…моя зірнице, перепелице,<br />
моя зорено, моя зоря…<br />
тобі водиці я із криниці,<br />
тобі кохання мої моря…</p>
<p>Чиї слова?! З яких таких сонетів<br />
Вони прийшли сучасність надихать?!<br />
Нам слів таких потрібно від поетів,<br />
Щоб не піднять з душі, як небо не піднять.</p>
<p><strong>7</strong></p>
<p>Паровози кричать! Паровози гудуть!<br />
Крізь серця цокотять паровози!<br />
І на серці людськім поривання цвітуть,<br />
І окрилює землю розум.</p>
<p>Бо настала пора для добра вирушати<br />
На шляхи, постолами стерті,<br />
Бо настала пора смерть з землі виживати,<br />
Щоб пшениця не пахла смертю.</p>
<p>Щоб летіла у вічність земля заможна,<br />
Не кружляла осіннім листом.<br />
Бо настала пора, щоб хмарина кожна<br />
Відпливала від нас комуністом.</p>
<p><strong>8</strong></p>
<p>Я, Катре, жив з тобою у селі,<br />
З одних криниць терпку пили ми воду.<br />
Нам дід співав про молодість народу,<br />
Про золоті підкови у землі.</p>
<p>Співав про щастя і співав про горе,<br />
Мовчали ми з тобою в тишині…<br />
Жита нам дозрівали запашні…<br />
А дід співав-співав мені про море.</p>
<p>Із-за Дніпра вечірньою годиною<br />
Підвів мені коня через блавати,<br />
Дід мої очі зав’язав хустиною,<br />
Щоб не вертався я уже до хати…</p>

<div>




</div>

<p>І я пішов із юністю у зорі,<br />
І стрів я море… ти його не знала:<br />
Одна зоря стелила в тому морі,<br />
Друга зоря у ньому піднімала.</p>
<p>А ми здіймали степ ширококрилий,<br />
І мрії наші берегли орли…<br />
Ми вас, що не поїхали, простили,<br />
Ми вас ва суд нащадків віддали.</p>
<p>В німу тайгу пішли ми слідом звіра,<br />
І встали греблі через буревій…<br />
Це все — моє! Це плоть моя і віра!<br />
Моє народження! Моє свічадо мрій!</p>
<p>…ялин зелена сивина,<br />
І чорні груди паровозів,<br />
Тремтить від гуркоту й морозів<br />
Ялин зелена сивина.<br />
Земля здригається до дна<br />
У молодій своїй знемозі…<br />
Ялин зелена сивина<br />
І чорні груди паровозів.</p>
<p>Це все-моє! Свідоме і величне!<br />
Моєї людськості і честі дні величні!<br />
Якщо моя держава історична,<br />
То й мозолі у мене історичні.</p>
<p><strong>9</strong></p>
<p>Я стою біля тебе, Дніпре.<br />
В темній хаті мовчить Катерина.<br />
Щось бентежить, тривожить її —<br />
Я стою біля тебе, Дніпре…</p>
<p>Стоять на головах в Дніпрі<br />
Копиці стомленого сіна,<br />
Хмарин вечірні ятері<br />
На дно дніпрове тихо сіли.</p>
<p>Лежать між хмарами на дні<br />
Мої шляхи у тишині…<br />
Між берегами димарями<br />
Біліють села в глибині.</p>
<p>Крізь воду чисту і не темну<br />
Відбилася в Дніпрі своєму<br />
Вся Україна…</p>
<p><strong>10</strong></p>
<p>Не згуби мою молодість, Україно,<br />
І сумління моє не зганьби.<br />
Дозволь не повірити в щастя наївно,<br />
Дозволь не лежати в ногах доби.</p>
<p>Підійми моє серце над часом і простором<br />
І тривоги свої ти мені довір.<br />
Не стоїть моя хата від тебе осторонь,<br />
Бо других Україн не шукає мій зір.</p>
<p>Возвелич моє серце трудом добродійним,<br />
Потом живим возвелич.<br />
Нестомленим, гордим, гарячим, рвійним<br />
Гордись — не гордися, клич — не клич,</p>
<p>Що хочеш роби, та бери такого,<br />
Така моя молодість. Час такий.<br />
Не вийшов я в тихого і голубого.<br />
Задумали трудним мене батьки.</p>
<p>Не спали мою молодість зрадою дівчини,<br />
Бо тоді поручитись за себе не зможу.<br />
Запали мої очі, бо шлях наш не вивчений<br />
І ніким ще не пройдений в днину погожу.</p>
<p><strong>11</strong></p>
<p>Совість моя! Говорити хочу!<br />
В цю вересневу дозрілу ніч<br />
Хочу від тебе я. віч-на-віч<br />
Вислухать тиху розмову пророчу.<br />
Може, даремно не знаєш ти,<br />
Як мені в долю тебе нести,<br />
Як мені в світі з тобою жити,<br />
Кров’ю живою тебе поїти.<br />
Крізь посивілу міщанську слизь<br />
Ти мені кажеш: вперед дивись!<br />
Тільки величним хай серце вирує —<br />
Час на красу і на людськість працює.<br />
Підлість, шахрайство і грубість безчесна,<br />
Різна убогість, душевна й тілесна, —<br />
Все розлетиться! Пора їх остання!<br />
Лишиться ревність, любов і страждання.<br />
Силу знайди, щоб збороть своє “я”.<br />
Ти — це земля, це Вітчизна твоя.<br />
Що ти в собі можеш нині знайти,<br />
Щоб освітити тривожні світи?<br />
Ні! Ти бери в своє серце світи —<br />
Ними із серця для них же світи!<br />
Совість моя! Знаю — день мій новий.<br />
Совість моя!. Не забудь — я живий!<br />
Ти мене знаєш — тебе серед ночі<br />
Віддав би за любі коліна дівочі,<br />
Віддав би за те, що вона мене любить,<br />
І так, як не можуть любити люди:<br />
Мужчину кохає і чоловіка,<br />
І незалежно від часу і віку…<br />
А ти мені кажеш одне: неси !<br />
Неси мене днем і вночі до краси!<br />
Не покидай в тишину і грозовість,<br />
Стверджуй мене, бо я твоя совість.<br />
Навіть тоді, як людина згорить,<br />
Совість людини продовжує жить.</p>
<p><strong>12</strong></p>
<p>Біжать думки… їх відгомін я хочу<br />
Почуть в серцях натруджених, ясних…<br />
Так, Катерино! Вірою я снив,<br />
І я повірив! Бачать мої очі<br />
Понад землею золоті ворота.<br />
Крізь них пройдуть не армії, не роти,<br />
Пройдуть людські страждання і турботи,<br />
Пройдуть надії, мрії зореві,<br />
Пройдуть крізь них і мертві, і живі,<br />
Всі ті, хто землю називав землею,<br />
Хто жив на ній і хто зливався з нею<br />
У вічний гімн життю і цвіту яблунь,<br />
До цих воріт з своїх прийшовши прагнень.<br />
Так. Катерино! Сяють мої очі,<br />
Їх чистим, золотом в мою й твою добу<br />
Встають майбутні дні, встають майбутні ночі,<br />
Як вершники на обрії в степу.</p>
<p><em>1957</em></p>

<div></div>