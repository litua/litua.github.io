<strong>Павло Мовчан – “Голка-латалка шкіру латає…” </strong>
<p>Голка-латалка шкіру латає,<br />
при бликунцеві ненька співає…<br />
Що ж то за голос, що за слова?<br />
Голка горбата, нитка крива.<br />
Доля ж моя — наче дерево гнуте…<br />
Ой залатай мені слух, щоб не чути,<br />
як перед пострілом брат мій кричить:<br />
— Жить! —<br />
Де твоя, нене, тамуюча нить?<br />
Очі заший, щоб ніколи не бачить,<br />
як ти, мене виряджаючи, плачеш…<br />
Як, повернувшись до хати, сумна,<br />
ти сутенієш одна край вікна…<br />
Губи глузливі заший мені, нене,<br />
аби не виповів слів потаємних,<br />
щоб научивсь і терпіть, і мовчать,—<br />
нене, вже й серце потрібно латать…</p>

<div>




</div>

<p>***</p>

<div></div>