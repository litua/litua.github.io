<strong>Антонич Богдан-Ігор – Вітражі і пейзажі</strong>
<p><em>Збірка «Привітання життя» (1931)</em></p>
<h4><strong>Перший сніг</strong></h4>
<p>Осінь переїхала по полі возом золотим.<br />
Понад кучугури кучерява мряка — срібний дим.</p>
<p>Сонце з батогом проміння вогняний погонич.<br />
Навпростець по небі білі хмари в перегони.</p>
<p>На куделі верховіття сиве павутиння.<br />
Підпирається гори рукою далеч синя.</p>
<p>Вітер жовтий лист з дерев змітає помелом,<br />
в гущині сухе гілля гуркоче мідяний псалом.</p>
<p>Білі квіти впали — заповідь майбутніх січнів;<br />
перший раз тоді поцілувала землю вічність.</p>
<h4><strong>Копання картопель</strong></h4>
<p>Поволі, поволі<br />
по синім полі<br />
дими кружляють<br />
на вільній волі.</p>
<p>Короткими днями<br />
цвітуть вогнями<br />
на краю плаю,<br />
немов квітками.</p>
<p>Багато багаття,<br />
червоне шмаття,<br />
а часом жовте,<br />
немов ламаття.</p>
<p>Обличчя веселі,<br />
імли куделі,<br />
а подув зброду<br />
п’яніє в хмелі.</p>
<p>Вже літа є досить,<br />
угору осінь<br />
хустини білі<br />
хмарин підносить —</p>
<p>.</p>
<p>знаки німі,<br />
що піддається<br />
зимі.</p>
<h4><strong>Коломийка про провесну</strong></h4>
<p>Вітер віє, вітер буйний, віє за горою,<br />
мороз ходить, мороз бродить під руки з весною.</p>
<p>В річці риби, в полі скиби дощу з неба просять,<br />
роси росять, хмари хмарять небо в барву проса.</p>
<p>Помазала шляхи злива розкислим болотом,<br />
плуги риють плай, мужицьким пахне поле потом.</p>
<p>Сірий ранок ніч розколе, згасне сон на квіті.<br />
Сірий труд виходить в поле й грає на трембіті.</p>
<h4><strong>Під дахом лісу</strong></h4>
<p>Ой піду я до бору, до бору,<br />
подивлюся на сонце крізь тінь.<br />
Піднесуться дерева угору, угору,<br />
і на землю впаде далечінь.</p>
<p>Ой піду я до бору, до бору,<br />
подивлюся на сонце крізь сон.<br />
Попливуть мої думи угору, угору,<br />
ліс і сон зашумлять в унісон.</p>
<p>Ой піду я до бору, до бору,<br />
подивлюсь на смереки крізь смерк.<br />
Піднесеться вже вечір зі звору, зі звору,<br />
щоб лиш день, наче пень, геть померк.</p>
<p>Ой піду я до бору, до бору,<br />
подивлюся на вітер крізь віти,<br />
як пливе він у ліса комору, комору.<br />
Буде в лісі сон, в сні ліс шуміти.</p>

<div>




</div>

<h4><strong>Над водою</strong></h4>
<p>На березі білі берези напнуті, мов струни.<br />
День вітром по них потягає, неначе смичком,<br />
і шепотом падає в хвилі, як зерно до клуні.<br />
Ріка обіймає цей шум, мов раменами, дном.</p>
<p>На плесі являються піни білясті бруньки,<br />
розхлюпані бризкають, спір між собою завівши.</p>
<p>На березі там я берези пень гладжу липкий<br />
і кидаю сам до води свої мрії та вірші.</p>
<h4>Товариство</h4>
<p>Під тихий вечір,<br />
як вітер хмари пожене на сон,<br />
немов табун овець до водопою,<br />
й луна над лісом стане золота,<br />
і зашумлять дерева в унісон,<br />
у гай піду та сяду під вербою,<br />
а коло мене<br />
моя самота.</p>
<p>Тоді всі речі<br />
покриє сірина. Дерева бгачко<br />
спинають небо й землю, наче спряжка.<br />
Над нами віком ночі ліс накритий<br />
й зі собою заведемо балачку<br />
про те, як тяжко в світі є, як тяжко<br />
без друга жити.</p>
<h4><strong>Ідилія</strong></h4>
<p>На побережжі ріки отара овець білосніжних,<br />
вітер торсає хмарами, білою гривою неба,<br />
поки сивої мряки туманів, мов жито, не вижне;<br />
облий облак на облаз гори присідає, мов лебідь.</p>
<p>Плоский горбок, злотолускі рибоньки плюскають в рові.<br />
Де є дійсності грань, де уяви є світ non est certum:<br />
в Тускулюм добрий Горацій на рундуку мармуровім<br />
пише поему до грацій і слухає… радіоконцерту.</p>
<h4><strong>Ожидання</strong></h4>
<p>У далеч встромляю розгойдані очі, неначе гарпун:<br />
на обрії сивім, де небо з землею зішите нитками дерев,<br />
таємний, рухливий підноситься пункт,<br />
на півгоризонту мотузку тонку роздере.</p>
<p>Уже наближається, скоро підходить.<br />
Момент ще один, ще хвилина остання.<br />
Не знаю: це віз чи туман, пішоходи:<br />
у серце вбиваються гострі, залізні гаки — знаки питання.</p>
<h4><strong>Собака й місяць</strong></h4>
<p>Втомлений лоб покладеш на пахучому сіні.<br />
Досить вже, досить на долю собачу ти вив.<br />
Чорна обкутає ніч соломою тіней,<br />
тихо забудеш своїх незбагненних кривд.</p>
<p>Пахощі чуєш світанку; година вже третя,<br />
очі, як вугілля, в темряві блиском горять.<br />
Довго й даремно на шиї шарпаєш кетяг.<br />
Вистрілить оклик півня, мов ранішній ряст.</p>
<p>Вітер торгає листя, мов струни на лютні.<br />
Жовч накипає у серці, аж випаде з меж.<br />
Ні, так далі не може вже бути; із люті<br />
місяць зубами, немов маслака, розгризеш.</p>

<div></div>