<strong>Марта Тарнавська – Еротика </strong>
<p>Немов весінній вітер надлетів<br />
і радісну в серця приніс відлигу!<br />
Благословенне будь, тепло двох тіл,<br />
що топиш самоти бездонну кригу.</p>

<div>




</div>

<p>Так з надр землі пробившись, джерело<br />
дає розлив гамованій напрузі.<br />
Будь, життєтворче радісне тепло,<br />
супутником найкращої з ілюзій.</p>
<p>Яка у сонця весняного міць,<br />
що зрушує життя нового повінь!<br />
Ключі до незбагненних таємниць<br />
в теплі простої людської любові.</p>
<p>1962</p>

<div></div>