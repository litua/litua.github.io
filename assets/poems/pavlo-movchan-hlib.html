<strong>Павло Мовчан – Хліб</strong>
<p><strong>1.</strong></p>
<p>Обмірювачі життя, обчислювачі зерен,<br />
ваші мірки завжди бездонні,<br />
бо спрага тамується тільки на мить.<br />
Об’єм жадоби дорівнює краплі крові.<br />
Житнім волокном зшивається королівський рот:<br />
— Цитьте, володарі, замовкніть, пахолки! —<br />
Кметська рука пестить рахманне поле,<br />
щоб дводольну зернину зростити вчасно<br />
і розділити вчасно на жадаючих…<br />
Лан. Хвиля. Жовтий пилок… і жайвір…<br />
А голубінь. А глибина зіниць. А спокій.<br />
Членується промінь на устюки,<br />
розповзається думка-а…<br />
На зеленій хвилі засік гойдається<br />
солом’яна піна, мушля колоска шумить<br />
глибиною поля…<br />
Веслом солом’яним махнеш —<br />
і-і-і перепливеш на берег<br />
достатку.<br />
В солом’яних льолях, в постолах солом’яних<br />
по долу подолянку водять великі світом,<br />
обладники духу. Це для них міситься глина,<br />
це для них плететься таріль солом’яна,<br />
це для них пальці видовжуються<br />
і шовковішає шкіра,<br />
це для них волошковий острів<br />
і заячий холодок…<br />
І перебарвлює сонце задля них зелень…<br />
Веслуй на споловілі гребені!<br />
З-під днища ховрах свиснув,<br />
мишка-ворушка маліє з ніжності,<br />
а для мандрівки колобок чахне на підвіконні<br />
все задля них…<br />
Кругліють молоком груди,<br />
тугішають губи, зерно ядерніє,<br />
пругкішають чоловічі м’язи…<br />
Зараз,<br />
ось зараз стьожки металу розчешуть жито,<br />
плече перехилиться,<br />
візьметься рука на ширину снаги.<br />
І перепели вдарять на радість…<br />
Відвічне ти, незмінне, як і неба закони!<br />
Не скасувати тебе ні будяком, ні градом.<br />
Ремесло — жити!</p>
<p><strong>2.</strong></p>
<p>Та крізь дрімоту чути іржання<br />
здичавілого коня,<br />
в тоненькі щілини жита видно шию дороги,<br />
рука узброєна. Слух розплощується по землі,<br />
печатається гербованим копитом.<br />
А з чотирьох сторін летять червоні півні —<br />
о ратаю, рятуй перепелицю!<br />
В гнізді волосся — жайвори.<br />
Тікають в очі квіти.<br />
Зі стеблом в руці, в устах зернина зріла.<br />
Урівень з хлібом ти стаєш на прю!<br />
З обчислювачами твоєї праці,<br />
з рідкими м’язами,<br />
з невласним словом:<br />
— Пере-пили-поло-виці,<br />
лицьо-білі-чорно-криці,<br />
і очиці беззіниці…—<br />
В день власного кроку,<br />
в ніч, сповнену змроку,<br />
відходить в минуле теперішність дня<br />
і погляд високий блакитним потоком<br />
спливає —<br />
попробуй його перейнять…</p>
<p><strong>3.</strong></p>
<p>Легковажимо пам’яттю — стільки сажі в очах!<br />
Підперезані павіттю — синій квіт на плечах,<br />
з хмелем зріднені, здвоєні,<br />
стежок щілини — в ряд<br />
прокладали, озброєні, від мізинця до п’ят:<br />
лати куряви, соняхи круглі —<br />
замість щитів,<br />
як трава, неполохані, літоросні в житті.<br />
Кличе колос, і месника будяки підняли!<br />
Зерна гніву, воскресли ви<br />
під крилом у бджоли.<br />
І жало кожен колос<br />
гострить — скрізь трутизна,<br />
і помножує голос кожна житня струна:<br />
— Гей, тупі рахувальники, в шкіряних камзолах,<br />
гвалтівні сподівальники,<br />
пам’ять ваша в вузлах?<br />
Розшнуруйте жадобу, а роти зашморгніть —<br />
ось зерно,<br />
щоб в утробах вам свинцем бубнявіть.<br />
Мірчуки засипайте шротом, литим з вогню,<br />
і хутчій розпинайтесь на цвяшисту стерню.<br />
Кривомовці, облудники, ремесло ваше — смерть,<br />
наливайтеся хлібом аж по тім’я ущерть!</p>
<p><strong>4.</strong></p>
<p>Профіль берези розмитий густою сльотою,<br />
двері розчахнуті — сон на постої.<br />
Попіл холодний — відсутність затишку,<br />
миша ласкавить підібрану кришку.<br />
З роду у рід, із коліна в коліно<br />
хліб на устах завжди однослівний.<br />
Щедро, коли він вуста нам холодить,<br />
димом пшеничним вогонь колобродить,<br />
щедро, коли піднімає порожні столи,<br />
сухо, як топчуть зерно постоли.<br />
Затишно всім,<br />
коли вітер соломою вишитий,—<br />
байдуже жити…<br />
З щілин скрипуча іржа витікає,<br />
гостра підлога —<br />
цвях що не крок виглядає…<br />
Спину вбирає стіна захолола,<br />
цвіль обснує, наче кокон, навколо…<br />
Холод…<br />
З роду у рід, з лона у лоно<br />
слово предвічне — не однотонне<br />
входить миттєвістю в обшири часу,<br />
кожна зелина вилунює басом:<br />
— Хліб, коли поле заплетене густо<br />
в прожиллях,<br />
коренем зміряно голоду силу.<br />
Хліб, як у власному лоні іскра зернини<br />
жде на свою виростаючу днину.<br />
Камінь в ошуйці, другий — в десниці,—<br />
змелеться радість скупа на мукицю.<br />
Змелеться лихо, вогонь розведеться.<br />
Щедрістю день молодий наречеться,<br />
вікна поширшають, світла додасться —<br />
хліб обмальовує обриси щастя…<br />
Видко березу в очі розкриті,<br />
глибоко,<br />
глибоко, сило всіх витоків!<br />
Випукло жити…</p>
<p><strong>5.</strong></p>
<p>Біля хати, як і завше,<br />
тінь від клена зеленіє.<br />
Клен розпущений на дошки,<br />
з дощок зшиті стіл і двері,<br />
і для тихої вечері<br />
розсипає мати зілля<br />
через хату на подвір’я.<br />
Гомонить сама до себе<br />
третій день оса у банці.<br />
Прийдуть гості у сап’янцях,<br />
перемнуть татарське зілля,<br />
по зарубках на одвірках<br />
свою виміряють долю<br />
і на нитках сто червінців<br />
порозвішують навколо,<br />
перев’яжуть рушниками<br />
всі довколишні дерева,<br />
щоб вони були прихильні,<br />
родищанські, як і треба;<br />
потім спільно змиють руки,<br />
позолотять над багаттям<br />
і навпригинці до хати<br />
запливатимуть поволі.<br />
Круглий хліб та дрібка солі,<br />
на столі — леміш дзеркальний,<br />
і тлустива свічка з меду<br />
зверху зиркає впівока.<br />
На високе величання<br />
хлібом чистим — мати встане:<br />
— Пригощайтеся насущним,<br />
всі мої синове й дочки,<br />
із долонь прийміть причастя… —<br />
І поділить хліб нарівно<br />
поміж дітьми, як і треба,<br />
забуваючи про себе<br />
в хлібі новому дочасно.<br />
…В дрібці солі радість згіркне.</p>
<p><strong>6.</strong></p>
<p>Послугуйте нині спільно<br />
один одному в любові,<br />
на єднаючому хлібі<br />
запізнайте радість слова.<br />
Материнське в нас — довічне,<br />
як довічні ми у хлібі.<br />
І зросте з рукоположин<br />
щедра гілка середлітня,<br />
щедра пагоном відвертим,<br />
що вербою поречеться.<br />
Це і буде узголов’ям<br />
ластівкам на раювання,<br />
потім сяде рій-заблука,<br />
перемиє медом листя,<br />
ляже дерево на руки<br />
чистим снігом волокнистим,<br />
кільцюватиметься пам’ять<br />
в думах ваших з кожним роком,<br />
і просвітить жаром сміху<br />
сіль крапчаста змерхлі щоки.</p>
<p><strong>7.</strong></p>
<p>Сонях, жовтий з карбування,<br />
замика малюнок літа,<br />
ланцюга свого окрайок<br />
пес знудьгований волочить<br />
і толочить жменю квіток,<br />
що похожі на канарок,—<br />
стереже стіну зруділу,<br />
де червоне око перцю<br />
свідчить криво проти сонця,<br />
криво ходять хриплі двері<br />
на обидва боки — чільно,<br />
і до званої вечері<br />
шиються стежки повільно,<br />
а по них то обід з воза,<br />
то моток старої вовни<br />
тихо котяться в подвір’я,<br />
де ряхтіє сіль, як сльози.<br />
Немолочене колосся<br />
убуває в позолоті.<br />
Тінь незрушна — хто се? хто се<br />
перед сонцем став навпроти?<br />
Дух верби. В жовтавій кроні,<br />
що лежить, як пляма воску,<br />
меду крапелька холоне,<br />
і снує оса серпнева<br />
павутину свого лету<br />
кругом вікон, що, затерті,<br />
як закурені портрети,<br />
мають пам’ять про минуле,<br />
рівний погляд зберігають,<br />
хоч в шибках зозулі сизі<br />
крила з відчаю ламають.<br />
Для чийого домування<br />
в’яне пір’я на долівці,<br />
двері тішаться ізрання,<br />
що хтось стане в погостівці.<br />
І нікого. Сіль тамує<br />
гіркоту в кристалі кожнім,<br />
бо ж ніхто не задомує<br />
у господі півпорожній.<br />
Хрест потрісканий вербовий<br />
бовваніє на узвишші,<br />
і тугущий вузол слова<br />
ще тугіше в’яже тиша.</p>

<div>




</div>

<p><strong>8.</strong></p>
<p>Скрипнула хвіртка,<br />
і тиша потовщала втричі,<br />
попіл зашерх луб’яний на обличчі,<br />
холодом рот переповнивсь — ні звуку,<br />
врізався простір ребристий у руку.<br />
Власного страху оманливі свідки:<br />
— Що це? Чому це? Ізвідки?<br />
Ніч заперечим,<br />
Зречемося долі скупої тричі<br />
і сліз на обличчі,—<br />
чи ж не ми святкували світанок,<br />
одіж свою розпустивши по нитці,<br />
чи ж то не ми радість пускали в кружанок,<br />
руки свої розтягнувши, як стьожки сириці.<br />
Шлях поза нами — розкопаний глибше за мандри,<br />
наче вуглини в очах — погляди заздрі.<br />
Руки притуплені шукають дверей або хвіртки,<br />
тільки б освоїти пустку, розставити мітки.<br />
Леле, скрізьнота така,<br />
що тебе розмива по піщинці,—<br />
вужчає вітер, тоншаєш ти при стежинці…<br />
Нижче коліна холоне жарина скорботи,<br />
дмуха на тебе ніч чорнорота…</p>
<p><strong>9.</strong></p>
<p>Звук іржавих дверей<br />
оголив мою тінь волокнисту,<br />
і змарніле лице, наче в день падолисту,<br />
віддзеркалило страх,<br />
аж метелики чорні злетіли,<br />
хоча промінь водив по зеленому сонячно-білим.<br />
І звелось на весь зріст<br />
гробовище широке, хрестате,<br />
де під спільною зіркою спали солдати,<br />
і вдова від зажури тернове намисто в’язала<br />
і мовчала уголос:<br />
— Ой одна я, одна, як той палець…—<br />
І коли вузлуватим шляхом повернулась додому,<br />
не закрила дверей, не занесла солому,<br />
я крізь сльози почув<br />
скрип дверей і завчені кроки<br />
і збагнув, що то горе ввійшло однооке.</p>
<p><strong>10.</strong></p>
<p>Зосталося літа на макове зерно,<br />
і дні високосні давно проминули,<br />
вже променя стежка до нас не заверне,<br />
бо попелом все затяглось, наче мулом.</p>
<p>Вичісує вітер по нитці із гаю,<br />
виплутує нитку зеленим-зелену,<br />
і житня хлібина із рук вислизає,<br />
стрибає з кутка у куток — цілоденно.</p>
<p>Виводить тебе попід лікті той вітер<br />
на житнище зжухле тяжким винуватцем—<br />
за віщо? за лихо? за війни на світі?<br />
за власне сирітство,<br />
за час марнотратства?</p>
<p>Та чим надолужиш і чим ти відплатиш? —<br />
зосталося літа і поля на зерно —<br />
попереду ж холод, іще не початий,<br />
який неодмінно до серця заверне.</p>
<p><strong>11.</strong></p>
<p>Зашпаклювавсь на зиму і зрадів,<br />
що стільки днів лишилося позаду,<br />
леткий вогонь із літом відлетів,<br />
покинувши жарину на розсаду.<br />
В оселі кругло, залишки тепла,<br />
зав’язане насіння по вузлах;<br />
сердиті плечі, вигнуте лице,<br />
мальоване холодним олівцем.<br />
Тріпоче тінь сипуча над столом,<br />
зі скіпки б’є гаряче джерело;<br />
сидиш собі, холонучи поволі,<br />
сидиш собі тихенько біля долі<br />
і тішишся, що холод за дверима,<br />
що прийде батько і вкоротить зиму —<br />
на стіл поклавши теплий буханець,<br />
він тихо скаже: — Голоду кінець.</p>
<p><strong>12.</strong></p>
<p>Голос, роз’їдений сіллю, все тоншає, тонша…<br />
котиться колесом біла пороша,<br />
переінакшує зміст кожного слова:<br />
ой, то не сніг проліта, а полова,<br />
то ж і не ліс, а гребінка щербата,<br />
сніг на розпадок згрібаєш у хату,<br />
дмухає вітер, до свисту удатен,—<br />
хитьма хитається світ,<br />
котяться гнізда,<br />
стежка бринить під ногами залізно,<br />
з соняхів вітер п’є — випиває насіння,<br />
розпочалася нудьга поосіння;<br />
ляжуть в порозі ситі замети —<br />
де того літа зримі прикмети?<br />
Півень червоний вигляне квіткою з листя,<br />
стежка наниже біле намисто.<br />
Підуть «веселі» дні каруселлю,<br />
стелю підніме дим ув оселі;<br />
від понеділка до понеділка<br />
голос у горлі з тиші прогіркне.<br />
Покриком крикнеш — викричиш слово,<br />
з’їдене сіллю і незнайоме: «Хліб!»</p>
<p><strong>13.</strong></p>
<p>Вже й не знаю,<br />
чи радість від снігу, чи смуток,<br />
на плечах весь весняний здобуток —<br />
білий смушок, злинялий умить,<br />
краплі ртуті, яких не зловить,<br />
запах прілого листя й трави<br />
і слова, що не йдуть з голови:<br />
— Це весна чи такий передзимок,<br />
замість снігу — намисто сльозинок,<br />
замість смутку — зривається сміх,<br />
і дорога, налипла до ніг,<br />
поза тебе, оглянься, щезає,<br />
а майбутнє твоє неокрає<br />
постає без конкретних ознак,<br />
як сподіваний день, — чи не так?</p>
<p><strong>14.</strong></p>
<p>Я шукав його і, розмоловши зернину,<br />
знаходив порох.<br />
Десять пальців на десять сторін світу.<br />
На кожному овочі їхні відбитки.<br />
У вуликах сонця,<br />
у стільниках вітру<br />
я натрапляв на його відсутність.<br />
В дзеркалі лемеша я бачив його,<br />
в синіх скибах землі знаходив відбитки…<br />
Самотній від бадилини до лісової хащі,<br />
відділений трьома спогадами про весну,<br />
коли кожен звук пахне вербою<br />
і намисто красноперу усріблює річку,<br />
я шукав.<br />
І під кожним листком знаходив «здрастуй».<br />
Тату, дивні люди.<br />
У круглих стінах від світла<br />
відтворюють пам’ять про минуле небо.<br />
Дивні ті стіни, тату.<br />
Посередині сидить птаха,<br />
а по кутках пташата, відкривши дзьобики.<br />
Коли відчиняєш двері і питаєш: «Де ти?» —<br />
вони озиваються знайомим голосом.<br />
Йдучи від хати до хати, питаєш пошепки: «Де ти?»<br />
і розумієш, що ти звертався сам до себе.<br />
Ось плуг, ось нива і жменя пашниці,<br />
посію, тату, бо хліб міцніший від криці.</p>
<p><strong>15.</strong></p>
<p>Колосся, схилене на схід,<br />
пройнявшись вітром, шелестіло<br />
і, перехнябивши весь світ,<br />
схиляло небо синьо-біле.<br />
Високе літо, запашне,<br />
по вінця сповнене медами,<br />
підносило щодня мене,<br />
як жайвора, понад ланами.<br />
І ліпо, щедро джерелом<br />
із губ рознятих срібло било;<br />
і, наче тінь, понад селом<br />
душа ширяла однокрило.<br />
Суцільним поглядом вона<br />
за колом коло видивляла,<br />
де приховала глибина<br />
земна усіх від голоду сконалих.<br />
Бо ні гробків, ані хрестів<br />
над тими, хто поліг від мору…</p>
<p>Меди холонуть золоті,<br />
і світло — в стільниках прозорих…<br />
Забулись ті, хто слово «хліб»<br />
вишіптував, як ймення Боже…</p>
<p>— Невже ти. Господи, осліп<br />
тоді чи рід людський тобі ворожий?<br />
Чому наклепана коса<br />
людські коріння рвала древні?..</p>
<p>Ти скреслив те, що записав<br />
в книзі життя, — сполуки кревні…<br />
Порвав… з ґрунтами та зелом,<br />
з тоненьким жайвориним летом…</p>
<p>Обезкорінене стебло —<br />
це я… Мій роде, де ти, де ти?</p>
<p>Перемішались у землі<br />
кістки, гомілки та сурелі,<br />
великі черепи й малі,—<br />
все трухне у земній оселі…</p>
<p>І хлібні піраміди в ґрунт<br />
загнались вістрями під тиском, і<br />
гострішає смертельний кут —<br />
він біля серця близько, близько…</p>
<p>А з піднебесся, де душа<br />
млинком кружляла, мов лушпина,<br />
Бог сіяв з вічного ковша<br />
на землю попелу хмарини…</p>
<p>1970</p>

<div></div>