<strong>Микола Вінграновський – Вже ночі під листопадом ночують…</strong>
<p>Вже ночі під листопадом ночують,<br />
Примерзла опустилася латать,<br />
І щуки воду слухають — не чують,<br />
І снігурі поміж сніжинами летять.</p>
<p>Сміється заєць з морквою за вухом,<br />
Зеленим носом ловить сніженя…<br />
І пахне шишка біля себе сухо,<br />
І степ лежить від мене — до коня…</p>

<div>




</div>

<p>Тим часом ніколи: вісімдесятим ліком,<br />
Двадцятим віком почнемось — нема!..<br />
Учоренько тут басувало літо,<br />
Тепер дивися: молода зима!</p>
<p>І стежка вже не лащиться під ногу,<br />
І не співає — каркає лиш птах…<br />
Взуваймось добре на свою дорогу,<br />
Вдягаймось тепло на зимовий шлях.</p>
<p>Я обніму тебе. Тебе я обнімаю.<br />
Мій білий подих на твоїй руці,<br />
Холоне мла. І каже: облітаю, —<br />
То каже мак.</p>
<p><em>1976</em></p>

<div></div>