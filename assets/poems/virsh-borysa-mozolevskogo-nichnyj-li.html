<strong>Мозолевський Борис – Нічний літак</strong>
<p>Нічний літаче, міста не буди,<br />
Нехай собі спочине в снах дитячих.<br />
І так всю ніч ґвалтують поїзди —<br />
Зажди хоч ти, не квапся, мій літаче.</p>

<div>




</div>

<p>У тому місті є одне вікно,<br />
Де я усім прийдешнім володію.<br />
Там ждуть мене запекло і давно —<br />
Не квапся, не буди у нім надію!</p>
<p>Нехай поспить. Поспи із нею й ти,<br />
Допоки небо ще твоє незряче,<br />
Допоки ще ніхто із темноти<br />
Тебе не проклинає, мій літаче.</p>

<div></div>