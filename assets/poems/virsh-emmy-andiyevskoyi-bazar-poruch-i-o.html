<strong>Андієвська Емма – Базар – поруч і осторонь</strong>
<p><i>з “Базарів Страшного Суду”</i></p>

<div>




</div>

<p>Від  свята  відсвіти  ідуть:<br />
“Ти  справді  ти,  ти  справді  тут?”<br />
Щоб  ні  ступити,  ні  пройти:<br />
“Жерун  буття,  обітниць  путь,<br />
У  пута  –  низ  і  висоту!”<br />
Крізь  помахи,  слова,  літа<br />
Глухих  падінь,  лунких  літань,  –<br />
Вузлом  із  осетра  і  ножиць  –<br />
І  світ  навпіл:  молюска  ніжність<br />
Струмка  легеню  в  попіл  нищить<br />
Щоб  поверхом  рослинним  нижче<br />
Спокутувать  куляску  множність:<br />
“Сточили  хмару  хробаки,<br />
Краплину  видовжу  в  ріку!”  –<br />
І  до  стеблистої  щоки<br />
Жучок  протору  приточив<br />
Так  м’яко,  що  ніхто  й  не  зчувсь<br />
(Погоди  плавальний  міхур<br />
Ліг  відпочити  на  мохи).<br />
Одбігши  вух  і  личаків,<br />
Зорю  везуть  на  слимаку  –<br />
Мчать  спалахи  на  патиках.<br />
Забувши  циркулі  і  межі,<br />
В  патьоках  тіста  і  молозиві<br />
Базар  на  боці  бабок  множить,<br />
Стіну  піднявши  за  волосся.<br />
“Ти  справді  ти,  чи  так  здалося?”<br />
В  зелену  лутку  з  лотоків<br />
Являють  хлястик  пелюстки.<br />
Забувши  первородний  темп<br />
(Що  діялося  на  мостах!).<br />
Грозою  аґрусовий  тинк  –<br />
Задухи  помсту  й  тісноти  –<br />
Пласти  природи  пролистав,<br />
Листами  ляпаючи  з  тумб:<br />
“Ти  справді  ти,  ти  дійсно  тут?”  –<br />
Щоб  просвітами  німоти:<br />
“Не  та  хода,  не  та  мета!”<br />
Із  пісні  вирвано  мотив,<br />
Що  коней  колобком  мете.<br />
Не  зупинити  те,  що  коїться.<br />
Натовп?  І  до  води  звикають.<br />
Метиловими  язиками<br />
Базар  від  себе  відрікається:<br />
“Нехай  заказано  законом,<br />
І  з-під  замка  нутро  докину”,  –<br />
Жмутами  м’ясо  рве  зі  спини:<br />
“Ти  дійсно  ти,  чи  тільки  спомин?”<br />
На  купу  розум,  тіло,  пам’ять,  –<br />
Нехай  на  перехрестях  палять,<br />
Новою  плоттю  вдягне  подмух<br />
Із  попелу,  і  скрою  спрощень<br />
Воскресши  на  очах  зі  споду:<br />
“Стіна  –  стіни  зазнає  спротиву!”  –<br />
Й  ніде  нікому  не  в  кутах,<br />
Що  виживши,  живцем  кона,<br />
Прозорі  зору  халабуди…<br />
Стоїть  пейзаж  налитий  в  бутлі  –<br />
Двигтять  рослинні  ранки  збуту.<br />
Набік  молочну  плівку  будня  –<br />
Й  комахокрилий  всесвіт  дудлять.<br />
На  обрії  в  чохлах  майбутнє.<br />
Каркаси,  полум’я  хребти,<br />
Що  з  хрустом  з  місяця  ростуть,<br />
Базар  по  каннах  розметав:<br />
“Нехай  в  наперстку  зорі  сплять,<br />
Нема  напарника  літать,<br />
Самі  папуші  і  осли!”  –<br />
Буття  із  діжки  –  питуном,<br />
Весь  мерехтом  –  і  потонув.<br />
Озерні  лепехи  посли<br />
На  лапах  спомин  пронесли,<br />
Надсипавши  в  росу  паслін,  –<br />
Й  по  той  бік.  Тільки  вогкий  слід<br />
Кривою  в  кровоносну  гру<br />
По  серце,  по  колодки  вгруз<br />
Сліпучістю  білків  і  гроз,<br />
Назавжди,  так  увесь  нараз,<br />
Від  світлоносної  зарази<br />
Безсилий  глузд,  золою  розум,<br />
В  сліпі  кути  ковтком  розносить,<br />
Зустрів  –  і  захлиснувся  навстіж.<br />
“Ти  здійснення  чи  слуху  витвір?”<br />
Огуддя  гублячи  і  первні<br />
(Надмірну  проявивши  ревність,<br />
Зворотного  домчали  рівня)<br />
На  паляницю  –  Суд  Страшний  –<br />
Летять  на  дудці  хирляки.<br />
Розтявши  душу,  дух  левад<br />
М’яку  виделку  вилива  –<br />
Звиса  з  виделки  голова:<br />
Веде  на  царство  половин,<br />
Де  гусінь  губкою  з  трави<br />
Здіймає  міхи  воскові<br />
В  світи  зернин  і  заковик,<br />
Де  кущ-хижак,  глибин  тварина:<br />
Весь  мацальця,  іде  по  ринві<br />
І  покришкою  трощить  ранок,<br />
Завинувшися  склом  від  реву,<br />
Назавжди  узаконив  зриви,<br />
Що  в  навіженість  наріка…<br />
Хоч  як  тебе  я  не  зрікавсь,<br />
Базаре,  ти  з  усіх  лукавств,<br />
Із  вироку,  із  кости  й  крови<br />
Відкраяний  (і  крицю  кривдять),<br />
Із  розчинів,  як  нетля  пам’яті,<br />
Навіки  в  застінки  –  злопам’ятний,<br />
У  піджмурки,  у  навтіки…<br />
Зелені  плями  на  руках.<br />
Рай  цвіркуновий  на  жовтку,<br />
На  капустяному  листку,<br />
На  похваті  у  холодку.<br />
Збіговисько  лопатекрилих,<br />
Ластатих  вій,  обрубки  вимірів,<br />
Розплесканих  пластами,  вимерлих<br />
В  таке  завершення  світів,<br />
Щоб  тільки  присмерком  світить<br />
По  той  бік  світла  й  сліпоти.</p>

<div></div>