<strong>Марта Тарнавська – Plain living and high thinking </strong>
<p>Щоденно зустрічаю у метро<br />
студентів, навантажених книжками.<br />
Обкладинки читаю крадькома.<br />
Наймення Фройда, Дарвіна, Шекспіра,<br />
малознайомі назви дисциплін<br />
вселяють в серце невгасиму тугу.<br />
Не запідозрить молодий студент,<br />
що юна мати із малятком поруч<br />
жадобою наповнена ущерть,<br />
що в погляді її і жаль, і заздрість.</p>
<p>Та ось знайшлися батькові ключі,<br />
що відімкнули, мов Сезам заклятий,<br />
замки на дверях в університет…<br />
Поширився зненацька горизонт,<br />
і груди виповнив великий простір,<br />
як в альпіністиці, де кожен вищий шпиль<br />
зміняє перспективу і веде<br />
в запаморочливе розріджене повітря,<br />
що пахне радістю пізнання і покори.</p>
<p>Зміняю розкоші щоденного буття<br />
на привілей ширяти у просторах;<br />
солодку лінь спочинку віддаю<br />
за вперту дисципліну інтелекту.<br />
У час, як подруги, що з ними я росла,<br />
готуються, обдумують в деталях<br />
і модну зачіску, і сукню дорогу,<br />
бо йдуть усі на елеґантний баль —<br />
я — з торбою книжок через плече,<br />
у скромній, дешевенькій спідничині —<br />
біжу увечері в неприязне метро,<br />
щоб встигнути на лекції у школу.</p>

<div>




</div>

<p>Та не на кожну я готова жертву.<br />
Є вартості цінніші за життя,<br />
за поступ думки, за багатство книг.<br />
Ось в мене є цілюще джерело —<br />
захоплююча пристрасть почуттів:<br />
з криниці людського тепла і щастя<br />
черпаю силу жити і рости.</p>
<p>Сама своїх вирощую синів,<br />
і це — не просто радість материнства,<br />
це — мов лабораторія життя,<br />
це — наче другий університет:<br />
спостерігаю, як росте дитя,<br />
як ширшають у нього горизонти,<br />
як немовлятко — вчора в пелюшках —<br />
підносить голову,<br />
спинається на ноги,<br />
як вимовляє перші звуки слів,<br />
як починає ставити питання,<br />
космічні обсягом —</p>
<p>і як іще не знає,</p>
<p>що відповідей не знайти ніколи…<br />
Спостерігаю з захватом німим<br />
маленького філософа в штанцятах:<br />
це ось іде малятком крізь віки<br />
і хоче в жменю уловити вічність<br />
людина, що у ній живе і Бог.</p>
<p>1975/1978</p>

<div></div>