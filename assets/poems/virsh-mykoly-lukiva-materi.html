<strong>Микола Луків – Матері</strong>
<p>За все, що маю, дякую тобі,<br />
За все, що маю і що буду мати…<br />
Ночами сняться зорі голубі<br />
І вишні білі на причілку хати.</p>
<p>Немов пилину, світ мене крутив,<br />
Ловив я мрію і мету високу.<br />
Пробач мені, що тяжко завинив, –<br />
Лишив тебе на старість одиноку.</p>

<div>




</div>

<p>Та й що я знав, коли із дому йшов,<br />
Хіба я міг в ту пору зрозуміти,<br />
Яка святиня – мамина любов,<br />
Яка то мука – як лишають діти.</p>
<p>Аж отепер, як став я батьком сам<br />
І час прийшов стрічать і проводжати,<br />
Я знаю ціну тим святим сльозам,<br />
Які тобі судилося спізнати.</p>
<p>Тому і сняться зорі голубі<br />
І вишні білі на причілку хати.<br />
Тому спішу подякувать тобі<br />
За все, що маю і що буду мати.</p>

<div></div>