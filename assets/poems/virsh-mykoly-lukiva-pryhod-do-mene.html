<strong>Микола Луків – Приходь до мене</strong>
<p>Приходь до мене. Я сьогодні сам.<br />
Приходь до мене, опівнічна зірко.<br />
Чогось на серці ніжно так, аж гірко.<br />
Приходь до мене. Я сьогодні сам.</p>

<div>




</div>

<p>Я відчиню і двері на балкон,<br />
Я вимкну світло у своїй кімнаті.<br />
Тобі, небесна, в голубому платті,<br />
Я відчиню і двері на балкон.</p>
<p>Приходь. Зустріну. Будемо удвох.<br />
Хай підглядають клени у кватирку.<br />
Приходь до мене, опівнічна зірко,<br />
Помріємо й пожуримось удвох.</p>

<div></div>