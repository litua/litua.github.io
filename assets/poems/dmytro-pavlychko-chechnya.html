<strong>Дмитро Павличко – Чечня </strong>
<p>Знов Москва розпинає народ,<br />
Що повстав за державу свою,<br />
Знов закутих в залізо заброд<br />
Зустрічає чеченець в бою.</p>
<p>Двоголовий орел в два дзьоби<br />
П’є чеченську палаючу кров!<br />
Ну, а ми мовчимо, як раби,<br />
Що збоялись вчорашніх заков.</p>
<p>Це фальшивої волі мораль,<br />
Честь лукава, сповита в брехню,<br />
Та прийде знахабнілий москаль<br />
І до нас, як зруйнує Чечню.</p>

<div>




</div>

<p>Прометею, кривава красо,<br />
Ти й з Парижа підмоги не жди!<br />
Може, тільки хлопчина з УНСО<br />
Принесе тобі в жмені води.</p>
<p>А Європа, та курва стара,<br />
Посміхатися буде здалік,<br />
Як наповниться кров’ю Кура<br />
І — всі русла зросійщених рік.</p>
<p>Буде лиця ховать у вуаль,<br />
Видавати за жар порохню,<br />
Та прийде знахабнілий москаль<br />
І в Париж, як зруйнує Чечню.</p>
<p>Там — вогонь. У вогні — Прометей!<br />
Люди, гляньте, там діють кати!<br />
Я кричу, та не бачу людей,<br />
Бачу тільки глухі животи.</p>
<p>***</p>

<div></div>