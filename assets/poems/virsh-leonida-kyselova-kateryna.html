<strong>Леонід Кисельов – Катерина</strong>
<p>Доки буде жити Україна<br />
В теплім хлібі, в барвних снах дітей —<br />
Йтиме білим полем Катерина<br />
З немовлям, притнутим до грудей.</p>
<p>Освятивши невимовним болем<br />
Все прийдешнє, кожну нашу мить,<br />
Йде вона і мов велике коло,<br />
Біле небо навздогін  летить.</p>

<div>




</div>

<p>Про дівочу цноту, про калину<br />
Не співай, поете, не квили,<br />
Бо іде сьогодні Катерина<br />
Тим шляхом, що наші кревні йшли.</p>
<p>Вилами розхитували трони,<br />
Руйнували все старе дотла,<br />
Тільки би Шевченкова Мадонна<br />
В сніжне небуття не полягла!</p>
<p>Тільки би вона донесла сина<br />
До свого народу, до людей.<br />
Біле поле. Біла Катерина<br />
Знемовлям, притнутим до грудей.</p>
<p><em>1968</em></p>

<div></div>