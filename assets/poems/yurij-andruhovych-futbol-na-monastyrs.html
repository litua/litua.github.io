Юрій Андрухович – Футбол на монастирському подвір’ї<p>…такої зелені не бачено сто років,<br />
а може, й більше! Все вповите нею.<br />
Ліси кущів безмовні та глибокі:<br />
вигадуй річку, просіку, алею,<br />
закриті, ще не впізнані.</p>
<p>Можливі</p>
<p>колона, арка й біла, мов папір,<br />
сумирна вежа, рівня дикій сливі<br />
(ростуть обидві з незбагненних пір).</p>
<p>Так зелено, що смійся або плач<br />
між двох лісів, і невблаганний м’яч<br />
між двох воріт, і піт, і сухо в роті,<br />
і спів бджоли на нерухомій ноті.<br />
А втім, воріт нема. Є дві цеглини,<br />
затоплені в траві. І янголине<br />
та голубине пір’я у траві.<br />
І дві легкі кульбаби, тільки дві.</p>

<div>




</div>

<p>Літає м’яч! Проте його немає,<br />
мов не було. Лише гарячий згусток<br />
живих секунд, і він повз нас минає,<br />
і трохи — в нас, і мчить у межі пусток.<br />
Така вже гра: на тлі рослин і стін,<br />
де вгадуються фрески, наче смерті,<br />
догнати плач!.. Він котиться. І він,<br />
мов літери, пощерблені й затерті,</p>
<p>незримий слід і видих. Або дух.<br />
Або хоч м’яч, повернутий минулим<br />
у цю траву, між двох ожинних смуг,<br />
де під ногами схимники поснули,<br />
де крізь гілок цупке густе письмо<br />
побачиш річку (просіку? алею?).</p>
<p>І ти, і я. Так близько стоїмо<br />
над глибиною, пусткою, землею…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>