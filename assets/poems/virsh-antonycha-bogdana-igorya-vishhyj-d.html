<strong>Антонич Богдан-Ігор – Віщий дуб</strong>
<p>Сніг зеленіє в світлі ночі,<br />
сніг блакитніє в світлі дня.<br />
Цей дуб — то дерево пророче,<br />
корява ліра з його пня.</p>

<div>




</div>

<p>Сніг попеліє в сірий вечір,<br />
щоранку у вогнях цвіте.<br />
Із рани сонця кровотечі<br />
б’ють в царство снігу золоте.</p>
<p>Лиш дуб один крізь біле море,<br />
дельфін рослинний, вдаль пливе<br />
і лірою сніг-саван поре,<br />
віщуючи життя живе.</p>

<div></div>