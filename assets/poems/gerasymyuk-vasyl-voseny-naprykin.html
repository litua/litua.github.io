<strong>Герасим’юк Василь – Восени, наприкінці 40-х…</strong>
<p>І в церкві недобре, навіть на сповіді<br />
(випитує піп: “Кого вбив?”, пастир).<br />
І в тебе недобре, навіть тоді,<br />
коли залишаємося удвох.<br />
Не можу тебе обняти,<br />
бо страшно скрізь і страшно,<br />
стоячи на такій землі,<br />
цілувати тебе.<br />
Добре тільки у стайні,<br />
коли доїш корову,<br />
а я даю сіна вівцям і ягнятам<br />
і довго дивлюся в їхні очі,<br />
бо тільки там залишилося<br />
щось лагідне, щось людське, щось материнське,<br />
тільки маржина ще вміє спати,<br />
як ми уміли, — хай спить,<br />
я постелю їй<br />
сухого листу з горища на стайні.<br />
Та враз від різкого крику дальньої птахи<br />
з рук падає кошіль<br />
і листя засипає тебе, літає навколо<br />
тебе, яворове листя, букове, багряне, золоте!<br />
Піднімає тебе, відриває від цієї землі<br />
разом із молоком,<br />
і я в страсі підхоплюю тебе на руки<br />
аж на горищі — я обнімаю тебе!<br />
Я тебе обнімаю.<br />
Я вперше зриваю з тебе одежу страху,<br />
і в ту ж мить нас одягає листя<br />
букове і яворове,<br />
яке літає і літає<br />
і не хоче з нами впасти і вмерти.<br />
Я люблю тебе тут, обціловую тебе в цьому листі,<br />
відділовую букове на грудях твоїх,<br />
яворове првпіловую на твоїх очах,<br />
бо між нами й землею кривавою<br />
мирно спить маржина<br />
із людськими заплющеними очима,<br />
а над нами тихо співає<br />
букове листя і яворове,<br />
мила моя…</p>

<div>




</div>

<p>…Коли виводили<br />
із зав’язаними за спиною руками,<br />
забили голову його у яму,<br />
куди витікало все жолобком зі стайні.<br />
Притиснули важкими<br />
від осінньої грязюки чоботами<br />
і гримали доти,<br />
доки літав перед їхніми невиспаними очима<br />
яворовий, а може, буковий листок.</p>

<div></div>