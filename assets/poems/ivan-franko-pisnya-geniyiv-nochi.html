<strong>Іван Франко – Пісня геніїв ночі</strong>
<p>По боях земного життя<br />
Чи в повні свіжих сил;<br />
В утомі з довгого пуття<br />
Чи в першім маху крил;<br />
Чи вниз літа склонили скрань,<br />
Чи в серці рай весни, –<br />
Сюди, вандрівче, ти пристань!<br />
Засни! Засни! Засни!<br />
Що земний шлях, що земний бій,<br />
Ненависть і любов?<br />
Тут ніч, тиша і супокій<br />
Без снів і без оков.<br />
Тут болю, ані втіх нема,<br />
Морозу, ні весни,<br />
Тут забуття, спокій і тьма –<br />
Засни! Засни! Засни!<br />
Припадь істотою цілов<br />
Природі до грудий,<br />
Туди верни, відкіль прийшов,<br />
Напій безсмертя пий!<br />
Почате в бою тіло те<br />
Знов в вир бездонний пхни,<br />
Що вічно смерть з життям плете, –<br />
Засни! Засни! Засни!<br />
А дух? Се ж іскорка лишень,<br />
Се огник, нервів рух!<br />
Розпадесь мозок, то й огень<br />
Погасне, згине дух.<br />
Воскресних не лякайсь казок,<br />
Хай для дітей вони!<br />
Остатній біль – побідний крок!<br />
Засни! Засни! Засни!</p>

<div>




</div>

<p>10 декабря 1882</p>

<div></div>