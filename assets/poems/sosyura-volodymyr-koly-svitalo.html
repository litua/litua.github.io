Сосюра Володимир – Коли світало<p>Вони його спіймали край вокзалу<br />
і кинули, безсилого од ран,<br />
в глухий підвал… Водою і металом,<br />
як люті пси, вони його терзали,<br />
а він мовчав, маленький партизан.</p>
<p>Вони по нім підборами гриміли,<br />
мов крізь туман, звучав глузливий сміх…<br />
І як його не мучили, не били, —<br />
він повен був для них страшної сили,<br />
не видав він товаришів своїх.</p>
<p>Минала ніч, пливли години хмурі,<br />
а він в кутку скривавлений стогнав,<br />
пригадуючи дні свої безжурі…<br />
“Прощай, Вітчизно!..” на холоднім мурі<br />
він перед смертю кров’ю написав.</p>

<div>




</div>

<p>І бачив він в останнюю хвилину,<br />
коли спиняло серце кволий біг,<br />
усю в квітках щасливу Батьківщину<br />
і радісних ровесників своїх…</p>
<p>Вони з книжками йдуть до школи тої,<br />
де вчився й він, і чутно їхній спів,<br />
що у садах віддзвонює луною…<br />
Їх школа жде привітно під горою,<br />
Своє життя за них він положив.</p>
<p>Помер маленький… Почало світати…<br />
Він, як живий, біля стіни лежав…<br />
Йому на грудях рук не склала мати.<br />
Лиш сонця промінь крізь залізні ґрати<br />
на мертвий пальчик, як сльоза, упав.<br />
1948</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>