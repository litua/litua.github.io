<strong>Микола Вінграновський – Горить собі червоний глід в ярах…</strong>
<p>Горить собі червоний глід в ярах,<br />
По вибалках, по балках в павутинні.<br />
І сірим стовпчиком посвистує ховрах<br />
Попід сорочі гнізда у шипшині.</p>

<div>




</div>

<p>Цвіте останньо й дрібно покрівець<br />
Біля собачих буд і при криницях.<br />
Все буде так, як нам воно присниться,<br />
Все буде так, як скаже нам кінець.</p>
<p>А буде так: червоний глід в ярах,<br />
І покрівець-молозик біля хати.<br />
І в лободі позеленілий дах —<br />
На нім козу ми будем припинати.</p>
<p><em>1975</em></p>

<div></div>