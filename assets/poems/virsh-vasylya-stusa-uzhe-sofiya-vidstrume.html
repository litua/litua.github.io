<strong>Василь Стус – Уже Софія відструменіла…</strong>
<p>Уже Софія відструменіла,<br />
відмерехтіла бузковим гроном.<br />
Ти йшла до мене, але не встигла<br />
за першим зойком, за першим громом.<br />
Немов почвара в пекельнім колі,<br />
довкола ж тіні, довкола кволі.<br />
Благословляю твою сваволю,<br />
дорого долі, дорого болю.<br />
Сніги і стужа. Вітри й морози.<br />
Гудки і крики. Чорні прокльони.<br />
Собачий гавкіт. Крик паровоза.<br />
І закмашини і заквагони.<br />
Шпали і фари, пси і солдати,<br />
рейки, і пруття, і загорода.<br />
Впали і хода. Встали і хода.<br />
В плечі штовхають нас автомати.<br />
Квадратне серце — в квадратнім колі,<br />
в смертнім каре ми падемо долі.<br />
Благословляю твою сваволю,<br />
дорого долі, дорого болю.<br />
На всерозхресті люті і жаху,<br />
на всепрозрінні смертного скрику<br />
дай, Україно, гордого шляху,<br />
дай, Україно, гордого лику!</p>

<div></div>