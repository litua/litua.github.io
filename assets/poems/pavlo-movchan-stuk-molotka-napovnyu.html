<strong>Павло Мовчан – “Стук молотка, наповнюючи звори…” </strong>
<p>Стук молотка, наповнюючи звори,<br />
проріджував повітря непрозоре.<br />
Вкривали хату бляхою лункою,<br />
і бився звук об двері головою.<br />
Заслуханий у ритм одноманітний,<br />
кивав ти головою ледь помітно.<br />
Так-так, так-так, — притакували звуки,<br />
що чинять гоже майстровиті руки.<br />
Метал слухняний, камінь без спротиву,<br />
і дерево зростає полохливим…<br />
Але поглянь: достойно на осонні<br />
в траві побляклій спочивають коні.<br />
І червоніють ягоди шипшини —<br />
оклично, незалежно від людини:<br />
так-так, так-так… — Без рухів руйнівничих<br />
світ вивершивсь у злагоді й величчі…<br />
Так-так… так-так… — краплина по краплині<br />
додолу падала і стверджувала глині,<br />
що руки лиш розрухи додають,<br />
коли росину надвоє січуть…<br />
Я ніс в одному вусі дзвін металу,<br />
а в другому капіж мені лунала…<br />
І мізкував над тим, а як узгодить<br />
ті стукоти із подихом природи?<br />
І, до грудей приклавши свої руки,<br />
я чув, як серце металево стука:<br />
так-так… так-так — у такт серцебиття,<br />
руйнуючись, будується життя…</p>

<div>




</div>

<p>***</p>

<div></div>