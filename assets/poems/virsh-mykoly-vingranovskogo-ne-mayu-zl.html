<strong>Микола Вінграновський – Не маю зла до жодного народу…</strong>
<p>Не маю зла до жодного народу.<br />
До жодного народу в світі зла не маю.<br />
Чому ж тоді все важчає мені<br />
На світі жити в множині духовній?<br />
Тоді від чого ж якось так мені стає,<br />
Неначе я у чомусь завинився<br />
Перед своїм народом немаленьким,<br />
Я завинив, бо не доніс чогось,<br />
Чогось такого необхідного, одного,<br />
Що міг нести один лиш тільки я…<br />
Чи, може, це шмат хліба, того хліба,<br />
Що їсть душа із першим молоком,<br />
А потім дивиться на світ очима правди<br />
І, незатуркана, з незламаним хребтом,<br />
Живе і множить правду і добро<br />
У себе в білій хаті і планеті?..<br />
Чи, може, сам невипростаний я,<br />
Не маю мужності і того духу в слові,<br />
Що пропікає світ і все на світі<br />
І стверджує і волю, і любов?!<br />
Я точно знаю,<br />
Звідкіль взялось в мені це почуття:</p>

<div>




</div>

<p>Воно від космосу… Воно від космосу, бо стало<br />
Усе видніше в серці й голові,<br />
Все збільшилось, згострішало від миті,<br />
Як випростали небо кораблі…<br />
Мабуть, тому й таке чуття у мене,<br />
Що, ідучи з віків, чогось одного,<br />
Найнеобхіднішого, не доніс я, ні!<br />
Саме чого? — здоров’я, миру, щастя?..<br />
А зрілість кладе руку на плече…</p>
<p><em>1965</em></p>

<div></div>