<strong>Микола Вінграновський – За селом, за посірілим тином…</strong>
<p>За селом, за посірілим тином,<br />
В лопухах великої весни,<br />
Під бджолиним і хмариним плином<br />
Причаївся півень навісний.</p>
<p>І коли з холодного порогу<br />
Вилітає сон зорю стрічать,<br />
Вибігає півень на дорогу<br />
І вбиває зрошених дівчат.</p>

<div>




</div>

<p>Горне крильми золоту спідницю,<br />
Мітить дзьобом вдарити між брів…<br />
Йдуть дівчата помирать в пшеницю<br />
Під сюрчання сірих цвіркунів.</p>
<p>Вип’є тіні безробітний південь,<br />
З’їсть цибулі з хлібом — що даси.<br />
Йде похило безробітний півень<br />
В лопухи напитися роси…</p>
<p>Повен мрій дівочої загуби,<br />
Кине крила в білий медоцвіт,<br />
Дасть пір’їну вітрові у губи<br />
І засне, вдивляючись у світ.</p>
<p><em>1957</em></p>

<div></div>