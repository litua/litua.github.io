<strong>Степан Руданський – Biskupstwo</strong>
<p>Коли біскуп був не біскуп,<br />
А плебан убогий,<br />
То і пара добре везла,<br />
А часом і ноги.</p>
<p>А як біскупом зробився<br />
Та вбився у сало,<br />
Тоді йому і чотири<br />
Зробилося мало.</p>
<p>Раз він гнався шістьма кіньми<br />
В шовках та у злоті,<br />
Як нагнався на баюру,<br />
Застряг у болоті.</p>

<div>




</div>

<p>Бились-бились сиві коні<br />
Та й лягли, до лиха;<br />
Мовчав-мовчав і сам біскуп<br />
Та й промовив стиха:</p>
<p>«Co to, — каже, — być plebanem!<br />
Plebaństwo to głupstwo!<br />
Lecz biskupem — co za ciężar!<br />
Ciężarne biskupstwo!» *</p>
<p>___________________________<br />
* Що то, — каже, — бути простим попом?<br />
Попівство — дурниця!<br />
Але єпископом — що за тягар!<br />
Єпископство обтяжливе! <em>(польськ.) — Ред.</em></p>

<div></div>