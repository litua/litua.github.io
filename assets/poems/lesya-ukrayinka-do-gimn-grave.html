<strong>Леся Українка – Do (Гімн. Grave)</strong>
<p>До тебе, Україно, наша бездольная мати,<br />
Струна моя перша озветься.</p>
<p>І буде струна урочисто і тихо лунати,<br />
І пісня від серця поллється.</p>
<p>По світі широкому буде та пісня літати,<br />
А з нею надія кохана</p>
<p>Скрізь буде літати, по світі між людьми питати,<br />
Де схована доля незнана?</p>
<p>І, може, зустрінеться пісня моя самотная<br />
У світі з пташками-піснями,</p>

<div>




</div>

<p>То швидко полине тоді тая гучная зграя<br />
Далеко шляхами-тернами.</p>
<p>Полине за синєє море, полине за гори,<br />
Літатиме в чистому полю,</p>
<p>Здійметься високо-високо в небесні простори<br />
І, може, спітка тую долю.</p>
<p>І, може, тоді завітає та доля жадана<br />
До нашої рідної хати,</p>
<p>До тебе, моя ти Україно мила, кохана,<br />
Моя безталанная мати!</p>

<div></div>