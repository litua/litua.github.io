Юрій Андрухович – Підземне зоо<p><em>“Живуть під містом, наче у казках, кити, дельфіни і тритони…”</em><br />
<em> Б.-І. Антонич</em></p>
<p>Живуть кити під містом. І тритони.<br />
А ще — дельфіни. В сумерку глибин,<br />
в западинах, де чорний місяць тоне,<br />
де вибрано породу з порожнин,<br />
вони живуть — міноги і мурени,<br />
сирени, восьминоги. І смиренне<br />
сліпе суцвіття губок та медуз —<br />
у вирвах шахт, у ямах наших душ.</p>
<p>Живуть під містом леви, жовті й сонні.<br />
Сховала їх розпечена трава.<br />
Летючі зебри, антилопи й коні<br />
цвітуть на дні пасовищ і савани.<br />
Живуть також під містом крокодили.<br />
Заплутані в ліан солодкі жили,<br />
тріпочуть тіні мавп або папуг.<br />
І сотні сотень мух, мурах, ропух.</p>

<div>




</div>

<p>Живуть під містом зебри і буйтури, —<br />
ревуть їх сурми в ніч, мов мерзла мідь.<br />
Сайгаки й сарни, пасерби натури,<br />
пасуться на межі нічних угідь.<br />
І мамонти, сумирні, мов корови,<br />
і мастодонти. Кам’яні діброви<br />
двигтять від них, тремтять, як тепла твань,<br />
вони сюди втекли від полювань.</p>
<p>Живуть під містом люди. І прочани,<br />
і міщухи. І крила в рукавах.<br />
Розкручується знову копійчане<br />
порочне коло вицвілих розваг, —<br />
усе так само. Пиво ярмаркове,<br />
скрипки весільні, ліхтарі, підкови,<br />
цілунки, плач, кохання і пітьма…<br />
Під містом. Тільки міста вже нема.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>