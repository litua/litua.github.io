<strong>Людмила Григоренко – Історія одного ліхтаря</strong>
<p>На роздоріжжі трьох доріг,<br />
Кремезний, одноокий,<br />
Де ріс крихкий, старий горіх<br />
Стояв ліхтар високий.<br />
Він тут стояв багато літ<br />
При службі, справно, вміло,<br />
Ще його батько й навіть дід<br />
До нього тут служили,<br />
Як часовий він службу ніс<br />
І лиш приходив вечір,<br />
Він підіймався на весь зріст<br />
І випрямивши плечі –<br />
Світив немовби віддавав<br />
Всього себе до краю…<br />
Був спеціальний в лампі сплав,<br />
Що не перегорає.<br />
Здавалось сонця промінь втік<br />
Й сховався в середину…<br />
Так кожен вечір, місяць, рік,<br />
Трудився без зупину.<br />
Ліхтар дивитися любив<br />
До самої до ночі,<br />
Як місяць в темнім небі плив<br />
В хатах згасали очі,<br />
Як мулики таночок свій<br />
Допізна танцювали,<br />
Як комарі збирались в рій<br />
Й цікаві ігри грали.<br />
Вів перехожих він не раз<br />
До самого порогу,<br />
Щасливий був, що в пізній час<br />
Показував дорогу.<br />
Не раз пташина заблукав<br />
Зривала в крик сердечко,<br />
Ліхтарик ніжно утішав<br />
Й проводив до гніздечка.<br />
Він легким світлом огортав<br />
Закоханих весною,<br />
Та й сам бува не раз зітхав<br />
За зіркою ясною,<br />
І червонів він і горів<br />
У полум’ї кохання,<br />
І слухав соловейка спів<br />
Замріяно до рання…<br />
Він стиха розважав вночі<br />
Дерева, що зітхали,<br />
Коли дощами по плечі<br />
Осінні дні стікали…<br />
В холодний у зимовий час,<br />
Як вила завірюха<br />
Синичок грів бува не раз<br />
І скрипку вітру слухав…<br />
Час пролітав мов птах швидкий,<br />
Та якось в сіру днину,<br />
Лив дощ холодний, проливний,<br />
Здавалось без зупину.<br />
Під вечір,блискавка мечем<br />
Ударила щосили,<br />
Ліхтар бенгальським став вогнем<br />
І світло поласилось…<br />
Вже майже рік чи може два,<br />
Ніхто й не пам’ятає,<br />
Його схилилась голова<br />
І око не палає,<br />
Вже й перехожим все одно<br />
Побідкались й змирились,<br />
А горобці гніздо давно<br />
Зробити примудрились…<br />
Ліхтар зітхає, і бува<br />
Крізь віти виглядає<br />
Його змарніла голова,<br />
І серце завмирає…<br />
Бо тих минулих вже часів<br />
Назад не повернути,<br />
Тай солов’я чарівний спів<br />
Чомусь не стало чути…</p>

<div></div>