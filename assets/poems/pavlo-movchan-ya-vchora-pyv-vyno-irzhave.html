<strong>Павло Мовчан – “Я вчора пив вино іржаве, як залізо…” </strong>
<p>Я вчора пив вино іржаве, як залізо,<br />
я з горя склянки дном собі вуста порізав,<br />
і розпустивши кров, в солодкому солоне<br />
ковтав залізо знов розверзисте, озонне…<br />
І попеляста плоть поволі металіла,<br />
і жилка, мов струна, на скроні ледь бриніла:<br />
Пора! Зведи свій зріст!<br />
І випростай суглоби!<br />
Пора тобі згорать від пристрасті й жадоби:<br />
червоного в тобі — над міру — надужито,<br />
аж вибухає біль воланням сумовитим:<br />
— Подай, подай мені, о світоньку, крижину —<br />
погамувати крик — роздмухану жарину.<br />
Так тяжко кров носить, розлиту по судинах,<br />
так боязко розбить нерукотворну глину.<br />
Обтяжені вином і голова, і плечі<br />
вхрясали у вапно, у пухові хуртечі…<br />
Холов метал, вапно тужавіло щомиті,<br />
і позначалось дно років ще не допитих:<br />
кружальце срібляне, карбовано з двох боків —<br />
ковтнеш — і промайне уся твоя глибокість.</p>

<div>




</div>

<p>***</p>

<div></div>