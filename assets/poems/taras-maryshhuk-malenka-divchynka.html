<strong>Тарас Марищук – Маленька дівчинка…</strong>
<p>Маленька дівчинка, що жила неподалік мого будинку – виросла.<br />
Я бачив її завжди коли відчиняв вікно, щоб покурити.<br />
Вона то гралась ляльками, то будувала халабуди із покривал.<br />
Мила дівчинка, яка була значно розумнішою за своїх ровесниць,<br />
які грались з нею.<br />
Знаєте, вона могла стати викладачкою ВУЗу,<br />
кваліфікованим дитячим лікарем<br />
чи була би хореографом та вчила б діток танцювати.<br />
Але дівчинка виросла,<br />
так непомітно, що коли одного дня я вийшов до того ж вікна покурити,<br />
я її спочатку не впізнав.</p>
<p>Яскраво багряне волосся, тату на правій руці та шиї,<br />
і це тільки ті частини тіла, які не були закриті одягом.<br />
Вона курила та тримала у руці банку з дешевим коктейлем.<br />
Жалюгідно це виглядало.<br />
Вона викинула в траву окурок<br />
та подивилась на мене. В її погляді не було помітно щастя.<br />
Її не робило щасливим те, що на її тілі модні татуювання безкінечності та пірсінги,<br />
а в руках банка дешевого коктейлю.<br />
Вона навіть не раділа тому, про що мріють тисячі підлітків:<br />
доросле, вільне життя, п’яні тусовки та вседозволеність.</p>

<div>




</div>

<p>Вона картає себе за те, що виросла.<br />
Дивлячись кожного ранку у дзеркало,<br />
вона вже давно не помічала там ту маленьку дівчинку,<br />
що будувала халабуди із покривал.</p>
<p>Вона ненавидить всі ці татуювання, довге яскраве волосся,<br />
свою награну, проте красиву, усмішку,<br />
ненавидить цю свободу, яка сковує її.</p>
<p>Я побачив її знову через тиждень.<br />
Я курив холодним осіннім ранком,<br />
коли під будинок приїхала машина швидкою допомоги.<br />
Її забрали із передозуванням наркотиками до реанімації.<br />
Коли їй стало краще та вона прийшла до тями,<br />
я приходив до неї, читав вірші, вона плакала.<br />
Зрештою, тоді в лікарні я бачив її востаннє:<br />
Наступного дня лікар сказав мені, що її печінка не витримала ліків.<br />
Вона померла.</p>
<p>Хоча ні, я ж поет, я можу змінити її життя.<br />
Вона стала викладачкою ВУЗу.<br />
Доводила студентам різні теорії, диктувала завдання,<br />
приймала іспити,<br />
а ввечері сиділа у своїй кімнаті на підлозі<br />
та сходила з розуму від самотності, безвихідності та відчаю.<br />
Навіть я, поет який вигадав цю дівчинку, не зміг змінити її життя<br />
та вберегти її від психічних розладів.<br />
Зрештою, вона покінчила з собою.</p>

<div></div>