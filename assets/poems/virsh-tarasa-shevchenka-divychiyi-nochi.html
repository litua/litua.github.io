<strong>Тарас Шевченко – Дівичії ночі</strong>
<div><em>Висушили карі очі </em><br />
<em>Дівичії ночі. </em><br />
<em>«Черниця Мар’яна»</em></div>
<p>Розплелася густа коса<br />
Аж до пояса,<br />
Розкрилися перси-гори,<br />
Хвилі серед моря;<br />
Засіяли карі очі,<br />
Зорі серед ночі,<br />
Білі руки простяглися —<br />
Так би й обвилися<br />
Кругом стану. І в подушку<br />
Холодну впилися,<br />
Та й заклякли, та й замерли,<br />
З плачем рознялися.</p>

<div>




</div>

<p>«Нащо мені коса-краса,<br />
Очі голубині,<br />
Стан мій гнучий… коли нема<br />
Вірної дружини,<br />
Немає з ким полюбитись,<br />
Серцем поділитись…<br />
Серце моє! серце моє!<br />
Тяжко тобі битись<br />
Одинокому. З ким жити,<br />
З ким, світе лукавий,<br />
Скажи мені… Нащо мені<br />
Тая слава… слава.<br />
Я любить, я жити хочу<br />
Серцем, не красою!<br />
А мені ще й завидують,<br />
Гордою і злою<br />
Злії люди нарікають.<br />
А того й не знають,<br />
Що я в серці заховала…<br />
Нехай нарікають,<br />
Гріх їм буде… Боже милий,<br />
Чому ти не хочеш<br />
Укоротить свої темні,<br />
Тяжкі мені ночі!..<br />
Бо я вдень не одинока —<br />
З полем розмовляю,<br />
Розмовляю і недолю<br />
В полі забуваю,<br />
А вночі…» — та й оніміла,<br />
Сльози полилися…<br />
Білі руки простяглися,<br />
В подушку впилися.</p>
<p>18 мая 1844,<br />
СПБ</p>

<div></div>