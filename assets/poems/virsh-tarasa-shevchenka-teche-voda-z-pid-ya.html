<strong>Тарас Шевченко – Тече вода з-під явора</strong>
<p>Тече вода з-під явора<br />
Яром на долину.<br />
Пишається над водою<br />
Червона калина.<br />
Пишається калинонька,<br />
Явор молодіє,<br />
А кругом їх верболози<br />
Й лози зеленіють.</p>
<p>Тече вода із-за гаю<br />
Та попід горою.<br />
Хлюпощуться качаточка<br />
Помеж осокою.<br />
А качечка випливає<br />
З качуром за ними,<br />
Ловить ряску, розмовляє<br />
З дітками своїми.</p>

<div>




</div>

<p>Тече вода край города.<br />
Вода ставом стала.<br />
Прийшло дівча воду брати,<br />
Брало, заспівало.<br />
Вийшли з хати батько й мати<br />
В садок погуляти,<br />
Порадитись, кого б то їм<br />
Своїм зятем звати?</p>
<p><em>7 ноября [1860 С.-Петербург]</em></p>

<div></div>