<strong>Микола Руденко – Новорічне</strong>
<p>Скінчився рік. Раз мислю, то живу.<br />
Іду по колу повз казарми кляті,<br />
Долаючи хурделю снігову<br />
У зеківському чорному бушлаті.</p>
<p>Той самий ліс. І вишки. І паркан.<br />
Ті ж самі люди. І те ж саме чтиво.<br />
Немов заїло плівку — й на екран<br />
Той самий кадр лягає з об’єктиву.</p>
<p>Десь дія проектується із надр,<br />
Що пеклом звуться —<br />
Бий їх сила Божа…<br />
І так за роком рік той самий кадр,<br />
Мов день один скінчитися не може.</p>
<p>Пекельна пастка у моїм житті.<br />
Час завертівся в кратері відчаю.<br />
Та диво дивне: в лютій тісноті<br />
Я відчуття безмежжя не втрачаю.</p>
<p>Обмацую себе. Ні, я не тут<br />
Кінчаюся, де все ще не світає.<br />
Є сотні сфер —<br />
І вирвавшись із пут,<br />
Душа моя усі їх облітає.</p>

<div>




</div>

<p>Я — вільний промінь.<br />
Я — космічний птах.<br />
Я цілий Всесвіт облетіти мушу.<br />
Ген розіп’ятий на семи вітрах,<br />
Я на семи вогнях тримаю душу.</p>
<p>У неї входять люди. В ній живуть<br />
Чуття одвічні та скороминучі.<br />
Пророки людству прокладають путь,<br />
Солдати перемотують онучі.</p>
<p>Селяни сіють жито. А царі<br />
Новітніх назв вишукують для себе.<br />
Та прокидаються малі й старі —<br />
Заради сонця.<br />
І заради неба.</p>
<p>І не спиняється життя — воно<br />
В новому одязі іде по колу.<br />
Те, що, здається, віджило давно,<br />
Заходить в душу, мов дитина в школу.</p>
<p>І все це я — зорі молодший брат.<br />
Зорі, що має пір’я чудо-птиці…<br />
А зовні — начебто старий бушлат<br />
Ворушиться в мордовській сніговиці.</p>
<p><em>30.08.1978</em></p>

<div></div>