<strong>Павло Мовчан – Віщування </strong>
<p>Густіє, проростає<br />
крізь повсть стару і бруд,<br />
на глибині ховає<br />
окравки шворок, пут…<br />
Скрадаючи буденність, латаючи життя,<br />
ллє струмені зелені у жмені — для пиття.<br />
Вже очі страв’яніли, і серце трав’яне,<br />
кохана легкотіла, переступи мене.<br />
Лежу крижем у лузі<br />
і чую ріст трави,<br />
у рясті, як в кольчузі,<br />
від ніг до голови…<br />
Кохана, мої руки ворушать два стебла,<br />
що в’януть від розпуки чи, може, від тепла?..<br />
Хоч подих і тамую і серце зупинив,<br />
росту травою — чую, п’ю соки з глибини.<br />
І грань земна зі мною, і невідомий я,<br />
п’ю небо спрагло кров’ю, вустами ручаю…<br />
Передчуваю осінь — в словах метал дзвенить,<br />
в затерплому волоссі вже вітер шелестить.</p>

<div>




</div>

<p>***</p>

<div></div>