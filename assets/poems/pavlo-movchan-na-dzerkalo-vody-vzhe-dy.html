<strong>Павло Мовчан – “На дзеркало води вже дише сизо холод…” </strong>
<p>На дзеркало води вже дише сизо холод,<br />
розмивчасто тремтять углиблі береги,<br />
і високо росте туману мур навколо,<br />
і подолать його не вистачить снаги.</p>

<div>




</div>

<p>Шоломи копичок, нагускле верховіття…<br />
Над вінцями очей пливе підталий лід,<br />
і точать цвіркуни лунке одноманіття,<br />
і кажани крильми клинцюють темний світ.</p>
<p>Мурується, росте туман під саме небо;<br />
ув’язнена кричить десь пташка чи душа?<br />
І погляд поміча — мур вигнавсь довкіл тебе,<br />
і пташці ти кричиш: — Мене-е не-е залишай-ай…</p>
<p>***</p>

<div></div>