<strong>Павло Мовчан – “Скільки вод стоїть між нами…” </strong>
<p>Скільки вод стоїть між нами,<br />
поміж нами стільки днів…<br />
І танцює чорний камінь,<br />
наче гайвір, в борозні.<br />
Вже опахчені хлібами<br />
поцвяховані степи.<br />
Борозна така між нами,<br />
що її не заступить.<br />
Серп уп’явся у повітря,<br />
розпанахавши блакить,<br />
із розрізу гостре світло<br />
бузиново цебенить.<br />
Світло б’є і крізь долоні,<br />
і крізь шрами тут і там.<br />
Образ твій, як на іконі,<br />
розколовся пополам.<br />
Не стулити половинок —<br />
мох в розломі пророста.<br />
І лягають павутинки<br />
і на очі, й на вуста.<br />
Хоч тулю до ниви ниву,<br />
а до дня безсонну ніч,<br />
губи зійдуться глузливо,<br />
розпанахано і криво,—<br />
і то сміх, то сльози з віч…<br />
Притуляю до стернини<br />
обмолочене стебло;<br />
різноликі половини:<br />
це минуло, те — було…</p>

<div>




</div>

<p>***</p>

<div></div>