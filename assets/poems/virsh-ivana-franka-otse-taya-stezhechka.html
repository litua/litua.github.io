<strong>Іван Франко – Отсе тая стежечка</strong>
<p>Отсе тая стежечка,<br />
Де дівчина йшла,<br />
Що з мойого сердечка<br />
Щастя унесла.</p>
<p>Ось туди пішла вона<br />
Та гуляючи,<br />
З іншим своїм любчиком<br />
Розмовляючи.</p>
<p>За її слідами я,<br />
Мов безумний, біг,<br />
Цілував з сльозами я<br />
Пил із її ніг.</p>
<p>Наче потопаючий<br />
Стебелиночку,<br />
Зір мій вид її ловив<br />
На хвилиночку.</p>

<div>




</div>

<p>І мов нурок перли ті<br />
На морському дні,<br />
Сквапно так мій слух ловив<br />
Всі слова її.</p>
<p>Отсе тая стежечка<br />
Ізвивається,<br />
А у мене серденько<br />
Розриваєтьтся.</p>
<p>Залягло на дні його<br />
Те важке чуття:<br />
Тут навіки згублений<br />
Змисл твого буття.</p>
<p>Все, що найдорожчеє,<br />
Найулюблене,<br />
Чим душа жива була,<br />
Тут загублене!</p>
<p>Чим душа жива була,<br />
Чим пишалася…<br />
Отсе тая стежечка,<br />
Щоб запалася!</p>

<div></div>