<strong>Микола Руденко – Із космосу</strong>
<p>Сіре небо сірої землі<br />
За шибками нашими стоїть.<br />
Десь летять космічні кораблі —<br />
До яких причалів і століть?</p>
<p>Космонавт на Землю погляда,<br />
Материк далекий впізнає.<br />
Земле, хто твій поступ розгада<br />
І майбутнє визначить твоє?</p>
<p>Ні дахів, ні вулиць, ні шибок<br />
Не помітно на тобі здаля.<br />
Як бабусин вовняний клубок,<br />
По орбіті котиться земля.</p>
<p>І вібрує нитка у руці,<br />
Котру Сонце стомлено трима…<br />
Де ви, люди, мавпи, горобці?<br />
Що там — літо зараз чи зима?</p>
<p>Хмари чи в’язання голубе<br />
Пропливає над тремтінням віт?..<br />
Як же дивно бачити тебе<br />
Отаким маленьким, рідний світ!</p>

<div>




</div>

<p>Ти — мов рукавичка, що лежить<br />
Між зернят на зорянім току.<br />
Як же просто ми повинні жить,<br />
Щирість в серці берегти яку!..</p>
<p>Раптом душу смуток обпече,<br />
На обличчя ляже сіра тінь:<br />
Унизу під хмарами іще<br />
Є кордонів хижа павутинь.</p>
<p>Світе, світе!<br />
Де в тобі кордон?..<br />
То навіщо ж люди наплели<br />
Тих дротів і сотні мегатонн<br />
Загатили в атомні стволи?..</p>
<p>Тут, крім влади Сонця і зірок,<br />
Ані меж. ні повелінь нема.<br />
Там за слово чи за вільний крок—<br />
Куля в спину, табір чи тюрма.</p>
<p>Загрібають золото скупі,<br />
Сниться кров убивцям і катам.<br />
Тужаться диктатори тупі<br />
Власну велич виказать світам.</p>
<p>Їм, убогим, навіть невтямки,<br />
Що не знає Космос жодних пут.<br />
Дихають безмежністю зірки…<br />
Де ти, справжній світе,—<br />
Там чи тут?..</p>
<p><em>03.03.1974</em></p>

<div></div>