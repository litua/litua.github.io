<strong>Василь Стус – П’ючи біду, неначе оковиту…</strong>
<p>П’ючи біду, неначе оковиту,<br />
я заховався, змовкнув і затих.<br />
Ні ворогів, ні друзів дорогих,<br />
ні сліз, ані клятьби, ані привіту,<br />
ані небес, ні сонця — теж нема.<br />
Мені затоваришила пітьма,<br />
і мури світять, коли ніч безсонна<br />
стоїть, мов небезпечна оборона —<br />
ледь по кутках снується павутинням,<br />
мовляв, козаче, наберись терпіння,<br />
не нарікай на долю ненаситу<br />
і пий біду, неначе оковиту.</p>

<div></div>