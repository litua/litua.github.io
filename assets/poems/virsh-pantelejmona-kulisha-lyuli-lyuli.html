<strong>Пантелеймон Куліш – Люлі-люлі</strong>
<p>Ходжу-блуджу по городу<br />
Великому, великому<br />
Одкрив би я своє серце,<br />
Та нікому, так нікому.</p>
<p>Цвіте воно, як Божий рай,<br />
Потай миру, потай миру;<br />
Ні любощам, ні милощам<br />
Не йме віри, не йме віри.</p>

<div>




</div>

<p>Ой серденько закритеє,<br />
Тихий раю, тихий раю!<br />
Ніхто тебе не нівечить,<br />
Бо не знає, бо не знає.</p>
<p>Цвіти ж собі, живи собі<br />
Самотою, самотою;<br />
Втішай себе солодкою<br />
Дрімотою, дрімотою.</p>
<p>А щоб тебе лихі люде<br />
Не вжахнули, не вжахнули.<br />
Засни, серце, довічним сном…<br />
Люлі-люлі, люлі-люлі…</p>

<div></div>