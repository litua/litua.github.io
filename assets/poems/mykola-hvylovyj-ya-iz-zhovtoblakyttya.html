<strong>Микола Хвильовий – «Я із жовтоблакиття перший…»</strong>
<p>Я із жовтоблакиття перший<br />
На фабричний димар зліз.<br />
Журавлиних пісень моїх верші<br />
По цехах розставляю — скрізь.</p>
<p>Годувала мачуха-недоля,<br />
Збайстрював мене батько-кукіль…<br />
І до тебе, матусенько рідна,<br />
Моя крице, прийшов звідтіль…</p>
<p>Низесеньке тобі вітання<br />
І уст моїх вишневий смак…<br />
Нових хвилин підняв медяник,<br />
І з ним — вперед.</p>
<p>По великих шляхах, по майданах,<br />
На бруку міцнім і гулкім,<br />
Ніби з огнищем на Купала Івана,<br />
Я з ним.</p>
<p>Біля мене метушаться, труться<br />
Скалки від розбитої пляшки,<br />
І співають теж революції,<br />
Зітхаючи у минуле важко.</p>

<div>




</div>

<p>Тільки ще у кізячім царстві<br />
Під вівсяних ланів лепетень,<br />
Догоряючи хвилясто,<br />
В домовину веснянка бреде.</p>
<p>Зі святами тобі упокій,<br />
Я кохав і тебе, як зірчанку,<br />
Повивав пелюшками мрій<br />
Життєздібності ранком.</p>
<p>Бачу розпач і плач дерев,<br />
Коли росник до тебе підходить,<br />
Та даремно, вже сонце оре<br />
Цілину на інакші горо?ди.</p>
<p>Не розчеше чорний пар<br />
Борона мойого натхнення,<br />
Не піду я блукать по степах<br />
І ловити струмки-теревені.</p>
<p>Ох ти, сонце, блискучий кране,<br />
І у нас верещить у заводі,<br />
Тільки має чорний жупан<br />
І по-іншому котить.</p>
<p>Так співай же, сурмо, в цех —<br />
Я із жовтоблакиття перший,<br />
Уловись, синєблузе лице,<br />
У мою журавлиную вершу.</p>

<div></div>