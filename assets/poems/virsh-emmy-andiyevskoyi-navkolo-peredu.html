<strong>Андієвська Емма – Навколо передумов</strong>
<p>Воює  далі,  хоч  давно  помер,<br />
Самітній  лицар  в  тилягах  цеглястих.<br />
Як  гупа  серце  крізь  опале  листя.  —<br />
Єдиний  змиг,  —  й  помандрував  крізь  мур.</p>
<p>Минуще  —  свій  —  і  вміст,  і  хвилемір  —<br />
Із  капищами  марноти  і  млости.<br />
Бува,  що  й  смерть  шаленцеві  полестить,<br />
Хоч  в  неї  —  з  атраментом  каламар.</p>

<div>




</div>

<p>Як  немовля,  яке  —  тіла  дорослих,<br />
Що  —  видиме  (не  краєвиди  —  рислінґ),<br />
Дарма  на  нього  увесь  всесвіт  цика,</p>
<p>Бо  ж  —  нетямуще  —  бульбашку  —  на  цоколь,<br />
Що  вічність,  —  вибуховий  хемікат,  —<br />
На  ключ  —  у  грудях  тліну  —  замика.</p>

<div></div>