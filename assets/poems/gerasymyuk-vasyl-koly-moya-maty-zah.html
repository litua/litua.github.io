<strong>Герасим’юк Василь – Коли моя мати заходить до церкви…</strong>
<p>Коли моя мати заходить до церкви,<br />
вона нікого не помічає,<br />
доки іде на своє місце.</p>
<p>Вона зупиняється<br />
маленькою дівчинкою,<br />
майже прозорою<br />
у золотому повітрі<br />
під склепінням<br />
маленької карпатської церкви.</p>
<p>Дівчинка оглядається<br />
і, коли впевнюється,<br />
що її мама<br />
стоїть позаду,<br />
одразу бачить усіх.</p>
<p>Вона вже знає, де хто стоїть.</p>
<p>І все вона чує:<br />
як тонко виводить на хорах<br />
наречена її рідного вуйка<br />
і навіть, як по різкому обличчю її тата<br />
котиться сльоза,<br />
коли вперше на Великдень<br />
заспівають: “Христос воскрес”.</p>

<div>




</div>

<p>Вона ніколи не дивується:<br />
як це у невеличкій церкві<br />
вмістилося стільки народу<br />
нинішнього і дуже давнього,<br />
і звідки навколо кожного<br />
стільки золотого повітря?</p>
<p>Іноді моя мати<br />
виходить із церкви<br />
маленькою дівчинкою,<br />
яка вже знає,<br />
що всі її вуйки і вуйни,<br />
які живуть на всіх найдальших на світі<br />
верхах,<br />
виходять услід за нею<br />
і лягають пліч-о-пліч навколо церкви,<br />
і між ними вже немає місця.</p>
<p>Найлегше їй повертатися додому<br />
із великодньою ношею в руках.</p>
<p>Вона спочатку заходить до стайні<br />
і посвячену ношу<br />
тричі кладе на хребет корові,<br />
вимовляючи те,<br />
що вимовляється тільки тої днини<br />
і тільки там.</p>
<p>Коли моя мати заходить до церкви,<br />
я стою за порогом,<br />
доки маленька дівчинка<br />
під склепінням<br />
маленької карпатської церкви<br />
зустрічається поглядом<br />
з усіма.</p>

<div></div>