Іван Андрусяк – вимірювати запахом чи кроком…<p>вимірювати запахом чи кроком<br />
своє безумство зважишся чи ні<br />
шкалу ридань як пута за пророком<br />
карби перегортають водяні</p>
<p>розсердитись не стане зволікань<br />
втекти не встигнеш лишиться забути<br />
та ж катові котрий таврує длань<br />
ні грама не пролиється цикути</p>
<p>я постелю скорботу край чола<br />
нехай живе обом на розговіння<br />
казали що безумство це бджола<br />
не мучтеся пришийте їй коріння</p>

<div>




</div>

<p>чому мерці назовні не ростуть<br />
чому шовкова армія не сниться<br />
чому питань зеленоока ртуть<br />
не роз’їдає перехожим лиця</p>
<p>чому вони з очей моїх німих<br />
себе не пошматують ідіоти<br />
я знаю кару а вона на дотик<br />
тепліша і надійніша від них</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>