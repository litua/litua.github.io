<strong>Павло Глазовий – Пилип у Римі</strong>
<p>Не доводилось Пилипу бувать далі Криму,<br />
А недавно взяв путівку і махнув до Риму.<br />
Оглядаючи музеї й різні колізеї,<br />
Він загавився й від групи відбився своєї.<br />
“Зайду, — дума, — в ресторанчик”.</p>
<p>    Ледве сів за столик,</p>

<div>




</div>

<p>А вже кельнер біля нього крутиться, соколик.<br />
Пилип меню розглядає, кінчик носа чуха.<br />
Не зна мови, як то кажуть, ні рила, ні вуха.<br />
І сказав він: — Пардон, гарсон! Фужер коньякессо,<br />
Порціоні біфштексіно, гарнів — картоплесо.<br />
Шугнув кельнер блискавично у сусідні двері,<br />
Приніс м’ясо, і картоплю, й коньяк у фужері.<br />
Зрадів Пилип, як дитина: — Штука непогана!<br />
Не така вже вона й хитра — мова італьяна.<br />
Береш слово, яке знаєш, та кінець доточиш —<br />
І вже тобі несуть випить, і їси, що хочеш. —<br />
Кельнер хитро посміхнувся, крутнув головою<br />
І звернувся до Пилипа мовою такою:<br />
— Ві тут єль би дуля з маком, а не картоплеси,<br />
Єслі б нє бил мой бабушка родом із Одеси.</p>

<div></div>