<strong>Павло Мовчан – Шістнадцять рядків про дощ </strong>
<p>Таких крейдяних хмар не бачив я давно:<br />
вони громадно йшли на сплющене вікно.<br />
Чи втрима рами криж, в якому скалки скла<br />
тернинами стирчать, придатні для чола?<br />
Зсувалися шпилі, мінився колір хмар,<br />
розверзнуте нутро вниз вивергало жар.<br />
І попільнястий грім, огромлюючи слух,<br />
хитав колоду бджіл — хитавсь вощаний дух.<br />
І хвиля налягла — аж скособочивсь дім,<br />
і голос я учув безпристрасний: — Ходім!.. —<br />
Я падав чи летів, бо кам’яним вже став,<br />
до хмари всім єством завмерлим приростав;<br />
не відчував, не бачив, не рухавсь — кам’янів<br />
і тільки німоту повчально розумів.<br />
Крізь тріщини раптові просочувався грім,<br />
була то пам’ять крові — я чітко розумів…</p>

<div>




</div>

<p>***</p>

<div></div>