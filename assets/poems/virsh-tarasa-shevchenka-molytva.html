<strong>Тарас Шевченко –  Молитва</strong>
<p>Царям, всесвітнім шинкарям,<br />
І дукачі, і таляри,<br />
І пута кутії пошли.</p>
<p>Робочим головам, рукам<br />
На сій окраденій землі<br />
Свою ти силу ниспошли.</p>
<p>Мені ж, мій боже, на землі<br />
Подай любов, сердечний рай!<br />
І більш нічого не давай!</p>
<p><em>24 мая [1]860, СПб </em></p>
<p>Царів, кровавих шинкарів,<br />
У пута кутії окуй,<br />
В склепу глибокім замуруй.</p>
<p>Трудящим людям, всеблагий,<br />
На їх окраденій землі<br />
Свою ти силу ниспошли.</p>

<div>




</div>

<p>А чистих серцем? Коло їх<br />
Постав ти ангели свої,<br />
Щоб чистоту їх соблюли.</p>
<p>Мені ж, о господи, подай<br />
Любити правду на землі<br />
І друга щирого пошли!</p>
<p><em>25 мая [1860, С.-Петербург] </em></p>
<p>Злоначинающих спини,<br />
У пута кутії не куй,<br />
В склепи глибокі не муруй.</p>
<p>А доброзиждущим рукам<br />
І покажи, і поможи,<br />
Святую силу ниспошли.</p>
<p>А чистих серцем? Коло їх<br />
Постави ангели свої<br />
І чистоту їх сиблюди.</p>
<p>А всім нам вкупі на землі<br />
Єдиномисліє подай<br />
І братолюбіє пошли.</p>
<p><em>27 мая [1860, С.-Петербург]</em></p>

<div></div>