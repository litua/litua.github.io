Малишко Андрій – Це було на світанку<p>І</p>
<p>Сім десятків років увірвалися в спокій,<br />
Але дихає тишею хата щаслива,<br />
Прожила це життя, як на ниві широкій,<br />
Наробилась, набачилась горя і дива.</p>
<p>Літні ночі озорені, зими колючі,<br />
Березневих світанків сувора меріжка,<br />
Сім десятків років, як бажання жагучі,<br />
Стали колом тісним, гомонять біля ліжка.</p>
<p>Кожен рік — як живий непідкуплений свідок,<br />
Кожен день хоче слово сказати в надії,<br />
От і вчора наслухалась в хаті сусідок:<br />
–— Як обсіємось в ланці, ти встанеш, Докіе.</p>
<p>Трудодень буде повен натуроплатою,<br />
Ми ж у ланці робити охочі,-<br />
З непомітною з нею і трохи горбатою,<br />
На похвалки пусті — скупуватою<br />
Гомоніли до полуночі.</p>
<p>І раділи, що калій привезли теплушки,<br />
Отелилась племінна корова за строком.<br />
І Докія звелася, гаряча подушка,<br />
Наче спека липнева, пашіла під боком.</p>
<p>З кок-сагизом хотіла поглянуть ділянку,<br />
Розбудити дівчат на рожевім світанку,<br />
Чи пшениця пилком не припала?<br />
Підвелася Докія — і впала.</p>
<p>ІІ</p>
<p>Лікар був із району, Микола Григорович,<br />
Все питає, і дивиться, й в трубочку слухає.<br />
Це ще в юності,— каже,-набралися горя ви,<br />
От і серце, між іншим, тріпоче задухою.</p>
<p>Вам би,— каже,— не думать щоночі,<br />
Вам би краще, Докіє, у Сочі.</p>
<p>Оглядає смагляві і жилаві руки,<br />
Де по жилках котилась згорьована сила,<br />
Молоточком за плічми послуха-постука,<br />
Скільки плечі жіночі життя проносили!</p>
<p>І в зіниці загляне, бо скільки в них світла,-<br />
Можна вік просвітити у кожен куточок,<br />
І долоні погладить…<br />
Лиш юність розквітла,<br />
Вже носила на них і синочків, і дочок.</p>
<p>Спочивайте, Докіє. А я вже із дому<br />
Цеї ночі дзвонитиму до обкому,<br />
Вам путівку на завтра пришлють. Тільки<br />
прошу,<br />
Для спокою згадайте хвилину хорошу,<br />
А не давнє життя.<br />
От і все, ми поїхали.</p>
<p>Тільки ж як не згадати ту молодість? Віхоли,<br />
Заметілі зимові, мов коні обгонські,<br />
Копитами під вікнами крешуть похмурі,<br />
Чоловіка беруть десь на русько-японську<br />
Воювати матросом у Порт-Артурі.</p>
<p>Проводжала його, побувала в прийомі,<br />
І на станції зимній сиділа допізна,<br />
І поплакала, правда, й вернулась додому,<br />
Як у даль просвистіла машина залізна.</p>
<p>І чекала листів із лютневої ночі,<br />
Листоношу доводилось часто питати,<br />
Каже: — Пишуть, чекайте! —<br />
І думи жіночі<br />
Виливала над дітьми, вернувшись до хати.</p>
<p>Десь листок надійшов із останньою хугою,<br />
Чи, здається, у березні кинула пошта,<br />
Що, мовляв, жив-здоров, що возився<br />
з недугою<br />
Був у груди поранений тяжко. Ну, що ж то?</p>
<p>Іншим гірше буває.<br />
І ти без привіту<br />
На світанку устала, взялася за діло,<br />
Бідне літо прийшло, ні, приїхало літо,<br />
Як візник на шкапині, прикопотіло.</p>
<p>ІІІ</p>
<p>Ось вона колоситься, та нивка-восьмушка.<br />
Деревій на межі, та пирій, та осоти,<br />
Та спадають у зелень трави-непослушки<br />
Із блакитного крайнеба зорі, як соти.</p>
<p>Двоє старших дітей посади на обміжку,<br />
А найменше, грудне, поклади під колою.<br />
Хліба жованку в тряпці з слізьми впереміжку<br />
Дай, хай смокче, а ти колючками, тропою,</p>
<p>Взявши косу важку, на колодці не биту,<br />
Без грабків,— хто направить ту косу без<br />
мужа? —–<br />
Починай косовицю, дощами не вмиту,<br />
Молода, і засмучена, й силою дужа.</p>
<p>Ах ти, дощику, дощику, крапни із тучі,<br />
На дітей, на безхліб’я моє не зважай,<br />
На роздум’я пекучі, на стерні колючі,<br />
На солдатчину долю — убогий врожай.</p>
<p>Може, спека спаде і на серці, й на ниві,<br />
Може, я тебе в глечик по краплі зберу,<br />
Може, станеш ти вісником в долі щасливій,<br />
Як омиєш грозою дорогу стару.</p>
<p>Я за щастя устала б за тебе до бою,<br />
Із гарячою помстою вийшла б на люди,<br />
Щоб з тобою нам, земле, у праці з тобою<br />
Слалось вольнеє поле і дихали груди.<br />
Я за тебе стояла б, мов криця.<br />
…Спека палить, шумить косовиця.</p>
<p>Чуєш? — меншенька плаче й здійма рученята,<br />
Двоє старших біжать по стернищі рудому,<br />
Час додому, а нива чи збита, чи зжата,<br />
Вже на осінь чекає від літнього грому.</p>
<p>IV</p>
<p>Ах, та осінь, як вік!<br />
Ні, не треба тривожити<br />
Тих років, як віків, що пройшли за тобою,<br />
Глянь у вікна, Докіє: колгоспні сіножаті<br />
Умиваються, день зоревою трубою</p>
<p>Скоро кликне артіль до колгоспного дворища,<br />
Ти прийомник включи і крізь даль темно-сизу<br />
Слухай рідну столицю, ясну і сувору ще,<br />
Слухай, скільки у тебе росте кок-сагизу!</p>
<p>Підвелася, і знов,— крізь загублені звуки,<br />
Крізь затерті кольори й забуті події,-<br />
Чоловік привітався, простягує руки<br />
Із війни, не згубивши на щастя надії.</p>
<p>Повернувся, з дітьми гомонів, із тобою,<br />
Як-то бідному жить, хоч іди в міхоноші!<br />
А за тиждень вночі із людською юрбою<br />
У маєтку трощив поміщицькі розкоші.</p>
<p>Ожереди палив, як судьбу свою сіру.<br />
–— Хай горить достобіса людська кривавиця! —<br />
…Із тюрми проводжала його до Сибіру,<br />
Як то кажуть в людей: і жона, і вдовиця.</p>
<p>Говорили, що дуже вернутись бажає:<br />
–— Нашу правду знайду, не знайду, то:<br />
загину! —<br />
Говорили, що десь у сибірському краю<br />
Він в засланні зустрів благородну людину.</p>
<p>У людини задума турботливо-ненина,<br />
Все читає, мов серцем розтоплює кригу,<br />
І листи пише Леніну,<br />
Рветься до Леніна,<br />
Крізь колючу, холодну сибірську хурдигу.</p>
<p>Чоловіка твого із привітом<br />
Більшовицьким навча заповітам.</p>
<p>А у тебе ще син народився, нівроку,<br />
Весь у батька, як вилитий, няньчи в тривозі,<br />
Жни запущену нивку, надійся щороку,<br />
Виглядай чоловіка на збитім порозі.</p>
<p>Вже й німецька війна прокотилась за обрієм,<br />
Вже й керенщина чорна зітліла на сконі,<br />
Вже сідають в тачанки Боженки хоробрії<br />
Під немеркнучі вишиті стяги червоні.</p>
<p>V</p>
<p>Чий то гук на зорі? Наче в бурю повсталу,<br />
Наче блискавки б’ють в горобиній півночі —<br />
То із Щорсом ідуть ливарі із Уралу,<br />
Шахтарі із Донбасу і тульські робочі.</p>
<p>І крізь мрію сьогоднішню, в спогадах скорих,<br />
Чуєш? — диха вогонь по широкій планеті,<br />
І палає, мов свічка, наш Київ на горах,<br />
Багрянцем дотліва на твоїм кулеметі.</p>
<p>Так і звали в полку всі: Докія, Докієчка. —<br />
Кулеметниця наша врятує від скрухи! —<br />
А у тебе, в Докійки,— сім’я не копієчка,<br />
Двох синів та дочку залишила в свекрухи.</p>
<p>І здавалось: сніги — то полотен сусвоїща,<br />
Скільки б з них штаненят, та біленьких<br />
сорочок,<br />
Та вузьких пелюшок, а згадаєш, чого іще<br />
Нашивала б синам, готувала для дочок.</p>
<p>Промінь сонця тобі, мов долоні гарячі,<br />
Бо в малих, було, руки тепліли так само,<br />
Криниці на дорогах, мов очі дитячі,<br />
Все світились для тебе і кликали — мамо!</p>
<p>Старший син із тобою у другому взводі<br />
В Черняка Тимофія воює, як мати,<br />
І крізь шал завірюх, у важкому поході,<br />
Інше поле росло, інші весни і дати.</p>
<p>Світ мінявся у формах, у фарбах, у суті,<br />
У законах людських, проростав по-новому<br />
Через кров і пожар, через вибухи люті,<br />
Щоб колоссям і сонцем жаріти потому.</p>
<p>VI</p>
<p>І твоє особисте, замучене роками,<br />
Гнане в каторгу, топтане щастя коротке<br />
Усміхалось нарешті очима глибокими,<br />
Так, як ждала, як снила його поворотку.</p>
<p>На Лук’янівці, в тихому домі,<br />
Чоловіка зустріла в ревкомі.<br />
Не впізнала: сидів на стілечку простому,<br />
У шкірянці, ховаючи посмішку строгу,</p>
<p>Тож приїхав здалеку сюди, до ревкому,<br />
Партизанам і Щорсові на допомогу.</p>
<p>Як йому довелося крізь протемінь сіру<br />
Шість разів утікати з тісного закутку,<br />
Із холодного краю, із хащів Сибіру,<br />
По ранковій зорі, по сніжнім первопутку,</p>
<p>Ілліча в революцію бачить.<br />
Ввійшла ти<br />
У тихенький будиночок, власне, до хати:<br />
Олександрович,-Щорса побачила,-<br />
в взводі<br />
В нас бинтів не стачає, а ми ж на поході.</p>
<p>Ти подумай! — І стрілась очима раптово<br />
З тим, із другим…— Далекий, жаданий мій<br />
муже!<br />
Аж хитнулась.<br />
–— Докіє! — одне його слово.<br />
І рука на плечі твоїм, тепла та, дужа.</p>
<p>Тую міць і тепло од руки чоловічої<br />
Не розвіяла в днину погожу чи люту,<br />
Як женила синів і гуляла при звичаї,<br />
Як стрічала заміжню дочку з інституту.</p>
<p>Позмужніли, зросли, не сімейка— сімеїще,<br />
Вже й онуки звелись, хлоп’яки та дівчата.<br />
Запитай у людей, пошукай собі,— де іще<br />
Голосами й піснями так повниться хата.</p>
<p>До роботи як візьмуться — поле колоситься.<br />
Дай опору їм —землю підняти не досить,<br />
І щодня забігає дівча-листоносиця,<br />
Особисті й сімейні листівки заносить.</p>
<p>Правда, старший не вдома, а далі,<br />
Був у Тулі, тепер — на Уралі,<br />
Як хазяїн, стоїть біля сталі.</p>
<p>В тому тижні прийшли трактори до артілі,<br />
А Докія побачила, все їй здається<br />
Не мотор клекотить у залізному тілі,<br />
Може, серця синовнього крихітка б’ється.</p>
<p>В Вітчизняній війні ти з ним бачилась, мати,<br />
Як артільну худобу з дівчатами гонила,<br />
Як горіли в Дніпров’ї побілені хати,<br />
А взяла тебе в гості Уральщина мила.</p>
<p>І в тесовій ізбі, під засніженим небом,<br />
Руські матері хліба ділили краюху<br />
На синів і на внуків, на тебе й на себе,<br />
Ждали звісток із фронту разом в завірюху.</p>
<p>Син приїхав з заводу, просив тебе в місто:<br />
— Тут же, мамо, в селі скільки люду.<br />
натулиться.<br />
Ні,— сказала,— хоч в місті і затишно, й чисто,<br />
Та артільних корів не поставиш на вулиці,</p>

<div>




</div>

<p>А для них там не знайдеш ні корму, ні паші,<br />
А вони в мене, сину, рекордниці наші.<br />
Ти за сталь свою млієш, а я за корову,<br />
Ти за цех свій стоїш, я ж за стайню теплішу.<br />
І обняв він маленьку тебе, сивоброву:<br />
–— Ви такі в мене, мамо, бували й раніше.</p>
<p>І гортає Докія кожну хвильку відому:<br />
Середульший — секретарем райпарткому,<br />
Із-за Одеру, з фронту, прибув додому.</p>
<p>Цей не знає спочинку у ночі безсонні,<br />
З емтеес-до колгоспу, з бригади — у ланку,<br />
Все він знає: які пшениці у районі<br />
І коли героїні підживлять ділянку;</p>
<p>Хто у партію хоче вступити із осені,<br />
Як історію вчать молоді кандидати<br />
І які трудодні вересневою просинню,<br />
Навантажені славою, ввійдуть до хати.</p>
<p>Тож приїхав із фронту в приношенім кітелі. —<br />
Ну,-говорить,-тепер комунізм не за<br />
даллю,<br />
Якщо смерть не взяла нас, так вічні ми жителі<br />
Із добром і трудом, не з людською печаллю.</p>
<p>І здається, що сам він не менше ста років<br />
Обходив комунізму висоти й широти,<br />
Зна там кожен куточок, міста і потоки,<br />
Всі потайнощі знає, щоб зло побороти.</p>
<p>Отакий!<br />
А найменший отут же, в артілі,<br />
Бригадиром немало — дванадцяте літо,<br />
Каже: — Мамо, давайте змагатися в ділі<br />
На врожай кок-сагизу, на просо, на жито.</p>
<p>І змагається з матір’ю.<br />
В школі, в містечку,<br />
Вчителює дочка, і не десь за горами,<br />
Наїжджає додому, зовсім недалечко,<br />
Хоч клопоту чимало, мабуть, з школярами.<br />
То про читанки дбай, то турбуйся про зшитки,<br />
Дітям-сиротам поміч вишукуй, що в силі.</p>
<p>Годі думать, Докіє, вже сонячні злитки<br />
Розливаються злотом в небеснім горнилі.</p>
<p>VII</p>
<p>Грає жайворон срібний в небесній блакиті,<br />
Між землею та небом снує невидимо<br />
І зелені, і сині, й багрянцеві ниті<br />
І тріпоче з вітрами, як світ, молодими.</p>
<p>Підведися, Докіє, і вийди у дворик,<br />
Скоро ланка збереться, прийде на розмову,<br />
Заорали ділянку в минулий вівторок,<br />
Як там з добривом буде? Підсипати б знову.</p>
<p>Тож забудуть, гляди.<br />
Підвелася поволі,<br />
Вийшла, сіла на сонечку в ранковій тиші,<br />
Урожай зеленіє в широкому полі,<br />
І земля соковитиста мрево колише.</p>
<p>Син прослав їй хустину червоноткану.<br />
— Зараз, мамо, вернусь, лиш в бригаду<br />
загляну.-<br />
Шлях біжить біля двору широко і рівно,<br />
Люди йдуть на поля гомінкою юрбою.<br />
— Добрий день вам, Петрівно!<br />
— Як здоров’я, Петрівно?<br />
— Та минеться все само собою.<br />
Стали рідні та ближні півколом,<br />
Із надією в серці, не з болем.</p>
<p>Пастушки гнали скот, привітались:<br />
— Добрий день вам, бабуню, як спалось?<br />
— Вже видужуйте швидше!<br />
— Видужую,-<br />
І рукою махнула недужою.</p>
<p>І відчула: доросле й маля,<br />
І вода, і трава, і земля —<br />
Все любов’ю тобі промовля.</p>
<p>VIII</p>
<p>І здалося: земля із полями й дорогами,<br />
Із містами, з вогнем у віках посивіла,<br />
Із любов’ю й життям, з бойовищами многими<br />
Підійшла до Докії й загомоніла.</p>
<p>От і шлях твій, Докіє, закінчився<br />
звивистий,<br />
Днів твоїх загасає розжеврене гроно,<br />
Лиш родила синів і зуміла їх вивести,<br />
Вийшла з мене і ляжеш до мене у лоно.</p>
<p>І нема вороття до життя,<br />
Ти, стареньке моє дитя!</p>
<p>Як пилина мала, як багата стеблина,<br />
Що розвіяла зерно і спогад колише.<br />
Ні,— сказала Докія,— ти в мене єдина,<br />
Я із тебе росла, а за тебе міцніша.</p>
<p>І нема мені краю, як ниві врожаю,<br />
Ти лежала горбата, нужденна, безсила,<br />
Я ж руками своїми звела тебе, знаю,<br />
Вмила потом і колосом заколосила.</p>
<p>Обігріла від серця, як сонцем весіннім,<br />
Налила тобі соку в замлоєні груди,<br />
І ночей, і вітрів твоїх свист-голосіння<br />
Повернула на пісню весільну між люди.</p>
<p>Що ти скажеш, неправда?<br />
Як дівчину, вбрала<br />
В жовті стрічки пшениць, в п’ятикутнії зорі,<br />
Замінила плугами мізерні орала,<br />
Зацвітила, заквітчала гори суворі.</p>
<p>Що ти скажеш, неправда?<br />
Я сад посадила,<br />
Щоб плодами, як зорями, вслалась дорога.<br />
Ти багата у мене, та й я не убога,<br />
Ти придумала бога,— я ж вища за бога!</p>
<p>Подивись, на тобі незвичайні прикмети:<br />
Люди родяться, жито покроплює туча,<br />
Хай дивуються ближні і дальні планети,<br />
Що для всіх ти у мене красуня родюча.</p>
<p>І не страшно мені замовчати устами,<br />
І не жаль мені руки по всьому зложити,<br />
Будуть люди за мене полями й містами<br />
Гомоніти, трудитись, родитись і жити.</p>
<p>В кожнім цвіті малім чи у дереві кожнім,<br />
У любові людській, у дерзанні, у мрії<br />
Я воскресну і встану диханням тривожним<br />
Чи биттям свого серця, що вік не старіє.</p>
<p>Підуть люди в луги, на устояні роси,<br />
Буде жайворон в небі дзвеніть малиново.<br />
— Тут Докія косила,— і ляжуть покоси.<br />
— Тут Докія співала,— і родиться слово.</p>
<p>Що ж ти скажеш, неправда?<br />
І щирі, як свідки,<br />
Що від слів її правду нестимуть віками,<br />
Потягнулись до неї сади-семилітки,<br />
Пшениці підвелись золотими руками.</p>
<p>З школи діти, букварики взявши під руки,<br />
Щебетали, ішли по дорозі додому,<br />
І в полях ланкові, по вказівці науки,<br />
Розсівали зерно, призабувши утому.</p>
<p>І кремлівські куранти дзвеніли високо,<br />
Чули дзвін той Заволжя, Дніпро і Говерла.<br />
Тихо сіла Докія, хитнулася боком,<br />
Подивилась у даль, і, зітхнувши, померла.</p>
<p>І така тишина заступила круг неї,<br />
Можна вчути, як сад наливається цвітом,<br />
Як зарошені трави ростуть над землею,<br />
Б’ється серце Вітчизни над буряним світом.</p>
<p>IX</p>
<p>Син сідає в літак, де завод на Уралі,<br />
Мчить до дому далекого довгу годину,<br />
Під крилом самольота завіяні далі<br />
Все нагадують синові матір єдину.</p>
<p>І жалкує він гірко, що скупо та мало<br />
Він писав у листах до старої своєї,<br />
Розповів би, що в праці часу не стачало,<br />
Але слово тепер не потрібне для неї.</p>
<p>Другий син поспішає з роботи, з райкому,<br />
Теж пригадує гірко, як скаржилась мати,<br />
Що, мовляв, приїздиш ув артіль, як додому,<br />
Та не можеш і в хаті поночувати.</p>
<p>Все кудись поспішаєш і зранку, й з обіду,<br />
Може, синку, до тебе сама приїду!</p>
<p>І тепер, коли б можна її воскресити,<br />
На життя їй дихання вдихнути у тіло,<br />
Сам би став він щоденно привіти носити,<br />
Годував би із ложечки, якби хотіла…</p>
<p>Наймолодший на конях всією артіллю,<br />
Мчить мостами й дорогою, через діброву,<br />
Він гадав, що на осінь, із хлібом та сіллю,<br />
У змаганні із матір’ю стрінеться знову.</p>
<p>За широким столом, як за повною чашею,<br />
Ожило б собесіддя гаряче та щире,<br />
Говорили б артільці:<br />
— Із матір’ю вашою<br />
Нам нелегко змагатися, бригадире!</p>
<p>Все в старої поставлено вміло,<br />
Що піджива, що сходи, що діло.</p>
<p>І тепер, як заїдуть до рідної хати,<br />
Він хотів би, щоб стрінулась посмішка мила,<br />
Він би став у змаганні на місце десяте,<br />
Тільки б мати устала й заговорила.</p>
<p>Ланкові на подвір’я зійшлись смаглолиці<br />
Із ділянок, порізаних вглиб лемешами,<br />
Некролог у газеті прийшов із столиці<br />
В чорній рамці, підписаний товаришами.</p>
<p>Понаїхало люду з району, з обкому,<br />
Із колгоспних правлінь — не окинеш їх оком,<br />
День підвівся погожий, без дощику й грому,<br />
Щедрий сонцем і щебетом в небі високім.</p>
<p>Піонери із школи прийшли у загоні,<br />
З барабаном, з сурмою, в червоних краватках,<br />
І вітрів молодих буйногривії коні<br />
Поміж борозен рівних стояли на грядках.</p>
<p>І широка дорога, місточки та балки,<br />
Наче полотна сиві лягли до порога.<br />
— То ж по нас проходила Докія ізмалку,<br />
Ми готові востаннє лягти їй під ноги.</p>
<p>На подушечках, вишитих просто на диво,<br />
На шовки і на заполоч яр-променисту,<br />
Ордени її винесли всі шанобливо,<br />
Орден Леніна, потім Зорю золотисту.</p>
<p>На хустині гаптованій винесли далі<br />
“Знак пошани” — за перше врожаїсте літо,<br />
За життя її світле й труди небувалі<br />
Все відзначено й людям в серця перелито!</p>
<p>Три сини, та дочка, та дорослі онуки<br />
(Від обличчя твого відірватись несила)<br />
Підняли тебе легко на дужії руки,<br />
Так, як ти їх легенько в житті проносила.</p>
<p>І хвилина велика<br />
Зашуміла, мов шквал,<br />
І заграла музика<br />
“Інтернаціонал “.</p>
<p>І тебе понесли, за шанобою й славою,<br />
За людською любов’ю, у літа безкраї,<br />
Понад нивою тихою, зеленоглавою,<br />
Під високі і рідні мої небокраї.</p>
<p>Мимо клубу, за нього ти в клопоті ночами<br />
Комсомольцям казала не вперше, не вдруге,<br />
Щоб дзвенів він широко піснями дівочими,<br />
Щоб і книжка, і радіо людям в послугу.</p>
<p>Біля школи несуть, біля брами,<br />
Де стоять вчителі із вінками.</p>
<p>Потім полем твоїм, де стежина знайома,<br />
Де у пам’яті в’їлася грудочка кожна,<br />
Де в труді здобувалася сила — не втома,<br />
А тепер на врожай подивитись не можна.</p>
<p>Де з дівчатьми своїми у ланці, у праці<br />
Скільки радощів, скільки добра пережито!<br />
Вмиті сонцем, ось-ось пшениці вколосяться,<br />
Молодими голівками вклониться жито.</p>
<p>І несуть тебе між дерева-семилітки,<br />
Розшумівся той сад у ранкові години,<br />
Застилає твій слід у рожеві лелітки<br />
І зав’язує плід на безсмертя людини.</p>
<p>Поклонилась земля, поклонилися люди,<br />
На життя, на братерство, без кривди й огуди.</p>
<p>Це було на розстанку,<br />
Це було на світанку.</p>
<p>1948</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>