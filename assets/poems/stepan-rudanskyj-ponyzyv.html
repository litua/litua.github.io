<strong>Степан Руданський – Понизив</strong>
<p>П’є-гуляє у неділю<br />
На коршомці Гарасим;<br />
З Гарасимом п’є-гуляє<br />
І сусід його Трохим.<br />
А обидва стрільці жваві.<br />
От перечка і пішла…<br />
Далі Трохим розходився,<br />
Підійнявся з-за стола:<br />
«То ти кажеш, що ти луччий?<br />
Що ти гаспидний стрілець?<br />
Збий же мені з чуба шапку —<br />
Тоді будеш молодець!»<br />
«Кажеш, може, що не зіб’ю?»<br />
«А ти кажеш, що зіб’єш?!»<br />
«А їй-богу, що ізіб’ю!»<br />
«А їй-богу, не зіб’єш!..»<br />
«Та от тобі і рушниця!»<br />
«Ану-ну! Давай! Давай!»<br />
«Ставай, лишень, край порога!<br />
«Та я стану, ти ставай!..»<br />
Цілить один од порога,<br />
Другий стоїть за столом<br />
Та щосили натягає<br />
Сиву шапку на чоло.<br />
Бах! рушниця… Стало димно…<br />
Йде до столу Гарасим…<br />
А за столом в сивій шапці,<br />
Як баран, лежить Трохим!<br />
(Йому куля пролетіла<br />
Через шапку і чоло…)<br />
Підіймає він Трохима,<br />
Підпирає за столом.<br />
Сам одходить до порога.<br />
Знов рушницю в руки взяв,<br />
Прицілився разів кілька<br />
Й головою похитав.<br />
«Вибачай мені, Трохиме,—<br />
Гарасим проговорив,—<br />
На два цалі лиш понизив<br />
Та й і шапки не ізбив».</p>

<div></div>