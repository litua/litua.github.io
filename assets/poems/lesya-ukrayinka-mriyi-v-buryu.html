<strong>Леся Українка – Мрії в бурю</strong>
<p>Лежу самотна в накритті важкому,<br />
від холоду, чим можу, боронюся,<br />
щоб не впивався в тіло пазурами,<br />
і бурю слухаю…<br />
Як тонко свище<br />
Шнурок від лота, мов співає пісню.<br />
Стерно рипить, мов голосом старечим<br />
на бурю скаржиться, на трудну путь.<br />
Машина бухає і стогне важко,<br />
мов велетенські груди в агонії…<br />
Вже другий день блукаємо по морю,<br />
втеряли шлях, од берега відбились.<br />
Ніхто не відає, куди нас кинуть<br />
свавільні хвилі. І здається часом,<br />
що так судилось плавати довіку,<br />
як мореходцям проклятим в легенді.<br />
. . . . . . . . . . . . . . . . . . . . . . . . .<br />
Закрию очі, сплю – не сплю і марю.</p>
<p>Здається, мовби, мчу я у санках<br />
по сніговім шляху, так швидко-швидко,<br />
з замету на замет, з гори в долину.<br />
Рипить сніжок, співає полозок,<br />
санки летять під білії намети<br />
ялин лапатих, поміж колонади<br />
струнких поважних сосен, через ріки,<br />
у сталь заковані. Шугає вітер,<br />
а сніжні зорі все мені цілують<br />
чоло гаряче. Без ваги лечу<br />
в шалену сніговицю на погибель…<br />
В діл з кручі раптом кинулись санки…<br />
Ох!.. Прокидаюсь. То міцніє буря.<br />
Гудок ридає, гасла подає.<br />
Стук, брязкіт, падає, що може впасти,<br />
ніхто вже й не вважає, – хай там гине! –<br />
Всяк сам, неначе краб, держиться чіпко…<br />
Блиснуло сонце, але хвилі чорні,</p>

<div>




</div>

<p>мов крила птаства хижого…<br />
А далі покрила все сліпа та біла хуга.<br />
. . . . . . . . . . . . . . . . . . . . . . . . .<br />
І знов я трачу тямок в тяжкій мрії.<br />
…Се я лечу на дикому коні.<br />
Упала охляп і держусь за гриву.<br />
Кінь скаче вчвал щосили є, щодуху.<br />
Я чую, як у ньому серце б’ється,<br />
От-от розірветься… Ой коню, швидше!..<br />
За нами мчить зле-лютая погоня,<br />
якась орда велика, незчисленна,<br />
вона гукає, гоготить, регоче<br />
злорадим сміхом, людоїдським. Чорна,<br />
страшна орда… Ой коню, коню, швидше!..<br />
Чи то не кулі тонко заспівали?<br />
Що гримає? Чи грім, чи гаківниці?<br />
Що так сичить? бичі з живих гадюк?<br />
Боюся озирнутися. Боюся<br />
зомліти, як угледжу їх обличчя<br />
бридкі та дикі, щоб з коня не впасти<br />
і не дістатися їм на поталу…<br />
Гей, коню, вчвал!.. Перелетіти прірву.<br />
Орда за нами. Ой, вона ще ближче!<br />
От зараз кинеться, і нас розірве,<br />
і вип’є миттю нашу кров гарячу,<br />
і чорним роєм наші трупи вкриє…<br />
Спіткнувся кінь! Упав…<br />
О мрії-мари!<br />
Страшніші ви, ніж сяя справжня буря.<br />
Вже краще буду так, без сну лежати,<br />
дивитимусь, як тут по білій стелі<br />
від бурних хвиль перебігають тіні,<br />
чигатиму, чи не заблисне промінь,<br />
і буду слухати без марних жахів<br />
потужний моря спів, та й – будь що буде!</p>
<p>[20.01.1911 р. В морі на бездоріжжі]</p>

<div></div>