<strong>Герасим’юк Василь – Диптих</strong>
<h4><strong>1</strong></h4>
<p>На скроні, де ще б’ється тепла жилка<br />
тремтить пелюстка. Черешнева мла.<br />
Червоним ще не правлена помилка<br />
Ти вже її шукала</p>
<p>й не знайшла.</p>
<p>В десниці долі шабля – не указка.<br />
Ллє й таблиця долі не страшна,<br />
допоки є між нами перша паска<br />
дитинства.</p>
<p>Цвітом</p>
<p>   свячена</p>
<p>   вона.</p>
<h4><strong>2</strong></h4>
<p>Святили паску черешневим цвітом –<br />
черешня на великдень розцвіла<br />
і подихом, пелюсткою сповитим,<br />
хитнула запах свіч…</p>

<div>




</div>

<p>Не рання мла,</p>
<p>а ніч,</p>
<p>прошита колом свіч,</p>
<p>  зосталась.</p>
<p>У тьмі</p>
<p>  навколо церкви –</p>
<p>коло свіч.</p>
<p>За ними нас не видко – мов сховались.<br />
Ми рідко сходим з родових сторіч.</p>
<p>Ми свічі простягнули з темноти<br />
і грієм губи цвітом черешневим,<br />
незримі</p>
<p>    над могилами</p>
<p>під небом…</p>
<p>А свічі палахтять – до хрипоти,<br />
за руки взявшись: вирватись, втекти!<br />
Та вже світає</p>
<p>    цвітом</p>
<p>  черешневим.</p>
<p>Черешне-сестро, паску посвяти.</p>

<div></div>