<strong>Микола Руденко – Останній журавлиний крик…</strong>
<p>Останній журавлиний крик,<br />
Останнє золото берези.<br />
Їдкий туман в кістки проник,<br />
Мов заборонок хижі леза.</p>
<p>За лазнею рясний будяк<br />
Сприймаю, мов живу принаду.<br />
І жуючи важкий глевтяк,<br />
Вертаюсь думкою в блокаду.</p>
<p>Навіщо, Господи, зберіг<br />
Мене у людопаді тому?..<br />
І на захарканий поріг<br />
Несу гірку дідівську втому.</p>

<div>




</div>

<p>Та впавши між пітних речей,<br />
Знесилений, у мить відчаю<br />
Незриму для лихих очей<br />
Господню руку помічаю.</p>
<p>Щось чисте з вітром степовим<br />
Осяє душу в знак привіту<br />
То сном пророчим, то живим<br />
Обличчям Неньки — з того світу.</p>
<p>Вона понад моїм життям<br />
Нависне зоряною тінню —<br />
І знову я зроблюсь дитям,<br />
І знову вчитимусь терпінню.</p>
<p>А голос Матері-вдови<br />
Втішає сина-оборонця;<br />
— Перетерпи, переживи —<br />
Я жду тебе по той бік Сонця.</p>
<p><em>18.10.1980. Мордовія</em></p>

<div></div>