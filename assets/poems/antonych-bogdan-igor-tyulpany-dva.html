<strong>Антонич Богдан-Ігор – Тюльпани два…</strong>
<p>Тюльпани два, мов ти зо мною,<br />
на двох краях життя пустелі<br />
даремне кличуть, лиш водою<br />
йдуть світла золоті тунелі.</p>
<p>Червоне полум’я двох квітів<br />
крізь сіру тінь, крізь сіру тишу.<br />
Так родяться мистецтво й міти<br />
із туги за далеким, вищим…</p>

<div>




</div>

<p>За кращим, більшим, за незнаним,<br />
що підняло б над світу низом.<br />
Два райські птахи — два тюльпани —<br />
карає ніч за мрії безум.</p>
<p>Червоне полум’я двох квітів<br />
просвітлює сіряву сутінь,<br />
червоне полум’я тюльпанів —<br />
цвісти, горіти, проминути.</p>

<div></div>