<strong>Марта Тарнавська – Макіявелівський полуденок з Архипенком </strong>
<p><em>Титові Геврикові</em></p>
<p>Прийшов його милість король Соломон<br />
у гості не тільки до мене —<br />
нікого, одначе, не взяв у полон,<br />
лиш серце моє незбагненне.</p>
<p>Пройшов він крізь простір, пройшов він крізь час<br />
— король цей для вчора й для завтра.<br />
Біблійну кирею надів він для нас,<br />
чи, може, це плащ космонавта?</p>

<div>




</div>

<p>Не стрій, не корона, не помах жезла<br />
говорять про силу і владу —<br />
німий маєстат — оборона від зла,<br />
він хаос приводить до ладу.</p>
<p>Рішучість, повага — пануй і веди!<br />
Історія місце присудить.<br />
Не страх, а довіру і гідність буди,<br />
і підуть за покликом люди.</p>
<p>Щось людське в цій бронзі. Округла гладінь<br />
пом’якшує грані кубізму.<br />
Я бачу усмішку — абстрактну, мов тінь.<br />
Володар цей має харизму.</p>
<p>1985</p>

<div></div>