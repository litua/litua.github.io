<strong>Маркіян Шашкевич – Над Бугом</strong>
<p>Гей, річенько бистренькая,<br />
Гей, стань, подивися,<br />
Як я плачу, як горюю! —<br />
Зо мнов пожурися.<br />
Твої води веселенькі,<br />
В них рибонька грає;<br />
Моє серце розпукаєсь,<br />
Від журби ся крає.<br />
Трава к тобі з любощами<br />
З берегів ся хилить,<br />
Вовня Ті поцілує —<br />
І наперед стрілить.<br />
Моє серце бідненькоє<br />
Радощів не має,<br />
Лиш розлуку із долею,<br />
Лиш сльозоньки знає.<br />
Рано встану та й заплачу<br />
І вечером плачу;<br />
Доле ж моя веселіша,<br />
Коли ж тя обачу?<br />
Журбо, тяжка розлучнице,<br />
Чом не пропадаєш?<br />
Доле ж моя, зоре моя,<br />
Коли ж засвітаєш!?<br />
Ой річенько бистренькая,<br />
Ой стань, подивися,<br />
Як я плачу, як горюю! —<br />
Зо мнов пожурися.</p>

<div></div>