<strong>Андієвська Емма – Вігілії XL</strong>
<p><em>Із книги Вігілій</em></p>
<p>Ні  світла,  ані  кроків  на  майдані.<br />
Ніч  –  наглухо  –  у  володіння  власні.<br />
Лише  душа,  як  верховіття  в  лісі,  –<br />
Все  глибше  й  –  далі  –  від  тандит  щоденних.</p>

<div>




</div>

<p>Не  місяць  –  еліпс.  Крапле  белладонна.<br />
Ще  мить,  –  і  шкірка  зовнішнього  лусне.<br />
Позаду  –  проминальне  і  облесне.<br />
Єдиний  дзвін,  що  бамка  щогодини.</p>
<p>Все  видовжилося  й  позатихало.<br />
І  тільки  серед  обрисів  похилих,<br />
На  лінії,  що  ділить  світле  й  темне,</p>
<p>Громаддя  слуху  –  сторожке  й  невтомне.  –<br />
У  снах  маячить,  хоч  ніхто  не  спить<br />
Як  голос,  віддалі.  І  нескінченна  путь.</p>

<div></div>