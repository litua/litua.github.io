<strong>Руданський Степан – Калино-малино</strong>
<p>Калино-малино,<br />
Ряснеє деревце!<br />
Хто ж тебе пригорне,<br />
Дівчинонько-серце?</p>
<p>Тяженько здихнула,<br />
Дівчинонька каже:<br />
“Той мене пригорне,<br />
Хто косу зав’яже!..”</p>
<p>Головка хитнулась,<br />
Коса розвинулась,<br />
До білої шиї<br />
Шовком пригорнулась…</p>
<p>Косо, пишна косо!<br />
Хто тебе зав’яже?..<br />
“Хто мене зав’яже,<br />
То віночок скаже”.</p>
<p>Василечку милий,<br />
Любий та коханий!<br />
Зелен барвіночку —<br />
Віночку рутвяний!</p>
<p>Хто ж тебе, віночку,<br />
Розплітати буде?<br />
“Запитайте, люди,<br />
Мої білі груди!..”</p>

<div>




</div>

<p>Місяця-підповня<br />
Пишні половини —<br />
Груди, білі груди,<br />
Милої дівчини!</p>
<p>По кім ви здихнете<br />
Тяженько впівночі?<br />
“По кім ми здихнемо —<br />
Знають чорні очі!..”</p>
<p>Чароньки дівочі —<br />
Горять чорні очі,<br />
Як в чистому небі<br />
Зорі опівночі!..</p>
<p>Очі, ясні очі!<br />
Зорі над зорями!<br />
По кім ви заллєтесь<br />
Першими сльозами?</p>
<p>“По кім ми заплачем —<br />
Не питайте, люди:<br />
Тому перша слізка,<br />
Хто нам милий буде!”</p>
<p>Спаде перша слізка,<br />
Здихнуть білі груди,<br />
По кім здихнуть груди,<br />
Того вінок буде…</p>
<p>Хто вінок розв’яже,<br />
Той косу зав’яже,<br />
Той дівча пригорне,<br />
Щиру правду скаже.</p>

<div></div>