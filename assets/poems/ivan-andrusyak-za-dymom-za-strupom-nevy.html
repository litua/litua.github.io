Іван Андрусяк – за димом за струпом невидимі інші стихії…<p>за димом за струпом невидимі інші стихії<br />
хорує над хором розгорнута кара нудьги<br />
учора сказали вертайте голоблі на київ<br />
сьогодні мовчали у степ розгортайте сніги</p>
<p>і дні непокірні як прісні водойми довкола<br />
понуро і довго блукають лякають бредуть<br />
вдягати попруги заучено мимрити ролі<br />
і коней пускати в заплаву коли проростуть</p>
<p>безбожної тварі надихано в пору блавату<br />
я знаю я витерплю я заверстаю шляхи<br />
бо дим над карпатами вищий від слова карпати<br />
але розкопати цю карму оскалом яким</p>

<div>




</div>

<p>подужати місяць чи рік чи життя чи стихію<br />
знеславити землю яка не над нами зійшла<br />
учора сказали вертайте голоблі на київ<br />
сьогодні мовчать бо до рота налізла зола</p>
<p>і прісно як присмак і просто як небо в коралях<br />
на довгому шклі заметілей на хвищі думок<br />
забрали зотліли зомліли згоріли заграли<br />
і мозок і мова і вічність і карма і рок</p>
<p>і стомлено ніби на прощу вальдшнепи над містом<br />
і крила гудуть як наструєні нерви гудуть<br />
над києвом гори їх суджено нам заповісти<br />
вертаймо голоблі панове у небо у путь</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>