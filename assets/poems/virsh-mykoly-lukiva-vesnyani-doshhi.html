<strong>Микола Луків – Весняні дощі</strong>
<p><em>Пам’яті Володимира Сосюри</em></p>
<p>Голубі опівнічні дощі,<br />
Оповите туманами місто.<br />
У під’їздах — ніде ні душі,<br />
З-поміж хмар переблискує місяць.</p>
<p>А дощі плюскотять, плюскотять,<br />
По асфальту стрибають, шаліють,<br />
Ніби хочуть про щось розказать<br />
І не можуть чи, може, не вміють.</p>
<p>Але ж — лишенько! Хто там в плащі?<br />
Мовчазний та блідий. У задумі.<br />
Серед ночі. У теплім дощі.<br />
В мерехткому, ласкавому шумі.</p>
<p>Перетнув головну магістраль,<br />
В парк зайшов, але й там не спинився.<br />
Розгорнувши туман, як вуаль,<br />
На подвір’ї нараз опинився.</p>

<div>




</div>

<p>Проти нього — балкон. А на нім…<br />
Недосяжно високо, як мрія,<br />
В голубім, голубім, голубім —<br />
Чи то сон, а чи справді — Марія??</p>
<p>Він гукати. А дощ не дає.<br />
Він — до неї. А дощ заступає.<br />
Голубими нитками снує,<br />
Голубими сльозами ридає.</p>
<p>Ой Маріє! Ой вийди, поглянь:<br />
Від любові і ніжності п’яний,<br />
Хто це там, оповитий в туман,<br />
Заховався за сиві каштани?</p>
<p>І Марія іде на балкон,<br />
І стоїть, і мовчить, і чекає…<br />
“Падку мій! Смутку мій! Знову — сон.<br />
Тільки — сон.<br />
І нікого немає, немає…”</p>
<p>Лиш дощі плюскотять, плюскотять,<br />
По асфальту стрибають, шаліють,<br />
Ніби хочуть про щось розказать<br />
І не можуть чи, може, не вміють.</p>

<div></div>