<strong>Іван Франко – Молодому другові</strong>
<p>Чом головку ти схилив додолу,<br />
Спер на ручку скрань ту мармурову,<br />
А очима в далі десь блукаєш,<br />
Наче в далі доленьки шукаєш?<br />
Що завис на тобі сутінь суму?<br />
Що задумавсь, молоденький друже?<br />
Ой, не думай, голубе, ту думу,<br />
Бо та дума зрадливая дуже!<br />
Зразу сяє, мов сонце весною,<br />
Наливає світ увесь красою<br />
І чарує твоє серце й очі,<br />
Наче любка у весільнім строю,<br />
Наче зірка моргає з дна ночі,<br />
Наче пчілка мід з квіток громадить;<br />
Та як того меду покуштуєш,<br />
Жар незнаний в серденьку почуєш,<br />
І тоді вона тебе ізрадить!<br />
Сонця блиски на дрібки розщипле,<br />
Зорі в бездну темную розсипле,<br />
В цвітів барві вкаже страсть кипучу,<br />
В птахів піснях вкаже зойк розпуки,<br />
У погоді вкаже скриту тучу,<br />
У розкоші вкаже скриті муки,<br />
В кождій перлі на красавиць шиї<br />
Вкаже зсілі нещасливих сльози, –<br />
І твої всі втіхи молодії<br />
Мов мороз нещадний поморозить.<br />
Ох, і зблідне щічка та рум’яна,<br />
А чоло, що добра доля зрана<br />
Цілувала, стратить блиск слоновий<br />
І пооресь зморщинами живо,<br />
А твій взір свобідний, лазуровий<br />
Потемніє – самому на диво.<br />
Бо важкий, колючий шлях розуму,<br />
Кождий крок щемить у серці, друже!<br />
Ей, не думай, голубе, ту думу,<br />
Бо та дума зрадливая дуже!</p>

<div>




</div>

<p>1883</p>

<div></div>