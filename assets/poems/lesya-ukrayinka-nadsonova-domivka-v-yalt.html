<strong>Леся Українка – Надсонова домівка в Ялті</strong>
<p>Смутна оселя!.. В веселій країні,<br />
В горах зелених, в розкішній долині<br />
Місця веселого ти не знайшов,<br />
Смутний співець! умирать в самотині<br />
В смутну оселю прийшов.</p>
<p>Звідси не видно ні моря ясного,<br />
Гомону з міста не чутно гучного,<br />
З бору соснового шум тут іде;<br />
Гори лунають од вітру буйного,<br />
Часом де дзвін загуде…</p>
<p>Стали в саду кипариси стіною<br />
Оберігати в оселі спокою,<br />
Лаври – неначе зсушила журба,<br />
Тихо, журливо кива головою,<br />
Віттям плакучим верба.</p>

<div>




</div>

<p>Все тут журливе кругом сеї хати, –<br />
Та найсмутніші отії кімнати,<br />
Де безталанний поет умирав:<br />
Все тут забрали, що можна забрати, –<br />
Смутку ж ніхто не забрав.</p>
<p>Вікна тьмянії, мов очі слабого,<br />
В хаті порожній самотньо, убого,<br />
Висить свічадо на голій стіні,<br />
Млою повите, – дивитись на нього<br />
Сумно здавалось мені…</p>
<p>Тута остатні «огні догоріли»,<br />
Тута остатні «квітки облетіли»,<br />
Тільки зосталася муза одна,<br />
Що не лишила співця до могили,<br />
Тута витає сумна.</p>
<p>Тіло поета в далекій чужині, –<br />
Там, у тій самій холодній країні,<br />
Серце на смерть отруїли його!<br />
Смутная муза літа в самотині,<br />
Кличе поета свого.</p>

<div></div>