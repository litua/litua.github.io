<strong>Павло Мовчан – Відтворюваність </strong>
<p>В захваті літньому крила блаженні<br />
срібло вихлюпують з світлих дзеркал,<br />
і розвивався голос зелений,<br />
ніби сам янгол мене покликав.<br />
І озираєшся: тут я! У полі!<br />
Зором суцільним і слухом вже став,<br />
мов рознизалися обрійні кола<br />
і позосталась одна висота.<br />
Лопнула плівка, що об’єм тримала:<br />
ти розповсюдивсь, і світ розволіксь,<br />
розпорошилися крові корали,<br />
зелень зі світлом змішалася скрізь…<br />
—Де ти? — У відповідь голос: — Повсюди!<br />
В кожнім відтинкові, в крапці життя:<br />
срібно тріпочуть жайвори в грудях,<br />
з небом триває солодке злиття.<br />
— Хто ти?… — Луна звідусіль: — Безіменні…<br />
— Нащо ж обмежувать захват і час?<br />
— Щоб пам’ятав ти всякчасно про мене —<br />
з пилу тебе сотворю ще не раз…<br />
Вихором будеш гулять по дорогах,<br />
порохом теплим з-під срібних коліс.—<br />
Серце кольнуло: ніде… і нікого…<br />
ти ж до дороги немовби приріс.</p>

<div>




</div>

<p>***</p>

<div></div>