<strong>Микола Руденко – Поетові-лауреатові</strong>
<p>Як ми втішалися малі,<br />
Коли в роки давноминулі<br />
Борець заїжджий брав з землі<br />
І рвав угору мідні кулі!</p>
<p>Що той борець вдававсь до гри,<br />
Не помічав ніхто в народі —<br />
Бо на плечах росли бугри,<br />
Неначе гарбузи в городі.</p>
<p>Та згодом взнали: кулі ті<br />
(Ми вдень продерлись за лаштунки)<br />
Були всередині пусті<br />
І навіть дзеленчали лунко…</p>

<div>




</div>

<p>Поет! Помазано перстом<br />
Тебе в палацах урядових.<br />
Та я продерся в грубий том —<br />
Поза лаштунки рим чудових.</p>
<p>Є слів холодні блискітки<br />
І є метафоричні м’язи;<br />
Є припасовані рядки,<br />
Де фраза тулиться до фрази.</p>
<p>І є ціна твого вінця:<br />
Творіння на сторінці кожній —<br />
Мов кулі клоуна-борця,<br />
Які всередині порожні.</p>
<p><em>23.10.1980, Мордовія</em></p>

<div></div>