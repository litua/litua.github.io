<strong>Олена Теліга – Напередодні</strong>
<p>                          <em>  Олегові Ш.</em></p>
<p><strong>I</strong></p>
<p>Коли приходиш ніжний і шумкий,<br />
І дзвоном слів перетинаєш спокій,<br />
Мені здається — весняних потоків<br />
Пливуть бурхливі і ясні струмки.</p>
<p>Тоді вдаряють спінені думки<br />
У таємничість непочатих років,<br />
Куди пірве твої юнацькі кроки<br />
Далекий шлях — тривожний і стрімкий.</p>
<p>Так радісно тримать твої долоні<br />
У цій кімнаті, де в низькім поклоні<br />
Схилились айстри на овальний стіл,</p>
<p>Та все ж життя — це обрії далекі,<br />
Це літаків непогамовний клекіт,<br />
І у руках скажений скоростріл.</p>

<div>




</div>

<p><strong>II</strong></p>
<p>Не раз кажу: змагайся і шукай!<br />
Вдивляйся в очі пристрастей і зречень!<br />
І знаю я: в один затихлий вечір<br />
До інших брам сягне твоя рука.</p>
<p>Щось захлисне, мов повінна ріка,<br />
Моє лице і всі знайомі речі,<br />
Бо щастя вихром упаде на плечі<br />
Й закрутить дні, мов крила вітряка.</p>
<p>Та ледве прийде кликане і ждане<br />
Ти кинеш все, щоб на гучні майдани<br />
Піти услід за тисячами ніг…</p>
<p>І раптом пам’ять, мов натхненний майстер<br />
Вогнем змалює золотавість айстер,<br />
Овальний стіл і мій веселий сміх.</p>

<div></div>