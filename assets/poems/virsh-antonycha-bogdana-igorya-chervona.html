<strong>Антонич Богдан-Ігор – Червона китайка</strong>
<p>Горять, як ватра, забобони<br />
віків минулих — снів іскристих.<br />
В китайці заходу червоній<br />
моєї молодості місто.</p>

<div>




</div>

<p>Лопочуть зорі на тополях,<br />
і люди хрестяться з тривоги,<br />
коли ножами місяць колють<br />
хасиди в чорних синагогах.</p>
<p>Моє містечко таємниче<br />
в хлоп’ячих споминів заслоні!<br />
І знов минула юність кличе,<br />
як давні кличуть забобони.</p>

<div></div>