<strong>Павло Мовчан – “Не додалось, не віднялось з роками…” </strong>
<p>Не додалось, не віднялось з роками —<br />
обтяжилось…<br />
Слух став тугішим, а очі вужчими.<br />
Дорогу ловлять ноги,<br />
рука сполохана шукає патерицю,<br />
щоб передать своє тремтіння їй,<br />
а ти шукаєш слово,<br />
щоб все побачене, почуте, пережите<br />
ним висловить..<br />
Кому?<br />
Далекій пам’яті, що все попереду<br />
і слухає впівуха…<br />
Стіні, розбитій мисці, стільцю розсохлому,<br />
капосній мусі, що порошить вікна…<br />
подушці… сон-напівсон…<br />
і там щось кажеш ти… якась роз…мова<br />
про суть яко… гось слова…</p>

<div>




</div>

<p>***</p>

<div></div>