<strong>Леся Українка – «…Порвалася нескінчена розмова…»</strong>
<p><em>Пам’яті C. M.</em></p>
<p>…Порвалася нескінчена розмова.</p>
<p>Тремтить вона, мов порвана струна,<br />
В моєму серці. Від одного слова<br />
Розкрилася в душі моїй труна.</p>
<p>Повстала туга, сном важким приспана,</p>
<p>Повстала велетом і досягла до хмар,<br />
Жаль запалав, прибоєм океана<br />
Загомонів його страшний пожар.</p>
<p>Ох, той пожар у других будить силу,</p>
<p>Ту, що Бастілії тиранів розбива,<br />
Що визволя з кайданів волю милу, –<br />
У мене будить він слова, слова!</p>
<p>Товаришу! не можу я мовчати,</p>
<p>Лежить таке прокляття на мені,<br />
Що мушу тугу словом зустрічати:<br />
Вони дзвінкі, мої думки сумні.</p>
<p>Часи глухонімії не заглушать</p>
<p>Дзвінких думок, вони бринять, бринять, –<br />
Отак невільники руками ледве рушать,<br />
Як на руках кайдани задзвенять.</p>

<div>




</div>

<p>І там, де на всьому лежить печать мовчашм,</p>
<p>Де стримані і скарги і пісні,<br />
Де здавлені прокльони і ридання,<br />
Вість людям подають кайдани голосні.</p>
<p>Нехай же дзвонять голосно кайдани,</p>
<p>Не буду заглушать. Коли б могли<br />
Вони збудить луну і розтроюдить рани<br />
В серцях людей, що мохом поросли;</p>
<p>Коли б могли вони тим людям нагадати</p>
<p>Про поневолених, замучених братів,<br />
Посаджених поза залізні грати,<br />
Відданих в руки навісних катів.</p>
<p>Коли б кайданів брязкіт міг ударить</p>
<p>Перуном в тії заспані серця,<br />
Спокійні чола соромом захмарить<br />
І нагадать усім, що зброя жде борця;</p>
<p>Коли б та зброя здійнялась до бою,</p>
<p>Загомоніла б так, мов туча градова, –<br />
Тоді б замовкли вже самі собою<br />
Кайданів брязкіт і такі слова.</p>
<p>14.07.1898</p>

<div></div>