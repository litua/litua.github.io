<strong>Микола Вінграновський – До себе</strong>
<p>Не дивись у сніги на дорогу оту,<br />
Не дивися на заячий слід у сльоту,<br />
Не дивись на крило, не дивись на стебло,<br />
Не дивися на те, що було і цвіло.</p>
<p>Не дивися на небо, де хмари пішли,<br />
Не дивися на сон, де наснилися ми,<br />
Не дивись на сльозу, що покинута в пил,<br />
Не дивися на пил полинових могил.</p>

<div>




</div>

<p>Не дивися на люд і на вулик його,<br />
Не дивись на ім’я від наймення його,<br />
Не дивися на те, на що завжди дививсь, —<br />
Ні на що, ні на що, ні на що не дивись!</p>
<p>Не люби свого батька — ту руку стару,<br />
Не люби його саду вишневу кору,<br />
Не люби свою матір в печалі й жалі,<br />
Не люби її кроки м’які і малі.</p>
<p>Не люби свого сина від колиски його,<br />
Не люби товариства від порогу його,<br />
Не люби всього світу, себе не люби,<br />
Не люби свого духу —</p>
<p><em>домовину роби!</em></p>
<p><em>1969</em></p>

<div></div>