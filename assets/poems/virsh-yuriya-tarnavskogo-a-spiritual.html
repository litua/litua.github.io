<strong>Юрій Тарнавський – A Spiritual</strong>
<p><i>Голос:</i><br />
людина є з піску,<br />
о, з піску і з води,<br />
Він сотворив її,<br />
бо йому було сумно<br />
серед зелених дерев<br />
і червоних птиць</p>
<p><i>Хор:</i><br />
Він сотворив людину<br />
з піску і з води,<br />
бо йому було сумно<br />
серед червоних птиць</p>
<p><i>Голос:</i><br />
людина є сама<br />
між землею і небом,<br />
як голос бубна є вночі,<br />
бо вгорі є добро,</p>
<p>а внизу є зло,<br />
а людина є посередині<br />
з піску і води</p>
<p><i>Хор:</i><br />
людина є сама<br />
між добром і злом,<br />
як голос бубна є вночі,<br />
як місяць є вночі</p>

<div>




</div>

<p><i>Голос:</i><br />
людина має дні,<br />
о, довгі дні,<br />
дні, довгі, як краплі дощу,<br />
людина має дні,<br />
але і хмари висихають:<br />
одного дня людина<br />
обернеться в пісок без води</p>
<p><i>Хор:</i><br />
людина має дні,<br />
короткі дні,<br />
людина помре,<br />
і висохнуть дні</p>
<p><i>Голос:</i><br />
а на суді,<br />
на білих хмарах,<br />
на суді<br />
ті, що шукали,<br />
засміються слізьми,<br />
ті, що не шукали,<br />
заплачуть слізьми,<br />
на останнім суді!</p>
<p><i>Хор:</i><br />
радуйтеся,<br />
ви, що шукаєте!<br />
збудіться,<br />
ви, що спите!</p>

<div></div>