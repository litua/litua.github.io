<strong>Микола Руденко – Зацвів лужок</strong>
<p>Зацвів лужок поміж колючих стін —<br />
Вкотре зацвів!.. І все ж я не радію:<br />
Голівками кульбаб яскріє він —<br />
Не варто шанувати цю подію.</p>
<p>Летять на північ гуси й журавлі,<br />
І прокидаються в озерах жаби.<br />
А я сумую: скоро на землі<br />
Не стане інших трав — самі кульбаби.</p>
<p>Ця квітка шле свою летючу рать<br />
Через ліси і пагорби імлаві<br />
Туди, де хтось велів переорать<br />
Шляхетну тимофіївку в заплаві.</p>

<div>




</div>

<p>Пушинка падає сумного дня,<br />
Не боячись ні холоду, ні спеки,<br />
Де луг перетоптала солдатня<br />
Чи власним потом оросили зеки.</p>
<p>Відразу, як проклюнеться весна,<br />
Триває, сповнена лихої зваби,<br />
Ракетна, танкова і дротяна<br />
По всій землі агресія кульбаби.</p>
<p>Ще теплий вітер верби надима,<br />
Ще зводяться дубів зелені вежі.<br />
Але барвінку вже ніде нема —<br />
Палає світ в кульбабиній пожежі.</p>
<p><em>19.04.1981</em></p>

<div></div>