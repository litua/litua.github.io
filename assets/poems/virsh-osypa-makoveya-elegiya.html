<strong>Осип Маковей – Елегія</strong>
<p>Коли помрем і заростем квітками,<br />
у споминах ще оживем не раз,<br />
аж поки поруч з нашими кістками<br />
заснуть усі, що пам’ятали нас.</p>
<p>І буде се вже наша смерть остання,<br />
наш порох вітер світом розжене;<br />
прийде весна, прийде пора кохання,<br />
а нас ніхто й ніколи не спімне.</p>

<div>




</div>

<p>Аж вийде раз колись дівча самотнє<br />
в полуднє ясне в тихий, сонний ліс  —<br />
неждано серце защемить скорботне,<br />
і ясний світ померкне їй від сліз.</p>
<p>Се нас вона побачить і почує,<br />
мов сон і казку із старих часів;<br />
закриє очі й тяжко засумує,<br />
заслухавшись у тихий сон лісів.</p>
<p><em>1898</em></p>

<div></div>