<strong>Дмитро Павличко – “Стерня, наче сніг, біліла…” </strong>
<p>Стерня, наче сніг, біліла<br />
В сяйві молодика.<br />
Нечутна, мов переболіла,<br />
Текла біля нас ріка.</p>
<p>Зоря, вклоняючись небу,<br />
Падала в комиші.<br />
Земля відчувала потребу<br />
Лягати під лемеші.</p>

<div>




</div>

<p>Ніч над полями стояла<br />
Смугла, аж золота.<br />
А ти мене так цілувала,<br />
Як мати, в очі й уста.</p>
<p>Прогнав я думки тверезі,<br />
Вірячи в цей навіт,<br />
Що в лузі, та ще й при березі,<br />
Вдихнула ти в мене світ.</p>
<p>Що в серце, ліплене з глини,<br />
Світло внесла ясне,<br />
Так, ніби з куща калини<br />
Вичарувала мене.</p>
<p>***</p>

<div></div>