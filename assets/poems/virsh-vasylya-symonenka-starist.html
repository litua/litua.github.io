<strong>Василь Симоненко – Старість</strong>
<p>Сім десятків дідові старому,<br />
Сам незчувсь, коли і відгуло, —<br />
Вже лице пожовкло, як солома,<br />
Борознами вкрилося чоло,</p>
<p>Сяють очі глибоко спідлоба,<br />
Тільки пух лишивсь на голові…<br />
Лає син, що ні чорта не робить,<br />
Допіка невістка: ще живі?</p>

<div>




</div>

<p>Остогидло діду хліб жувати,<br />
Слухати образи від усіх,<br />
Ціле літо горобців ганяти<br />
Та граків сусідові на сміх.</p>
<p>Взять би істик, торбу через плечі<br />
І піти світ за очі з села,<br />
Але звик до хати, до малечі,<br />
Що його, мов батька, облягла.</p>
<p>Все стерпить, хіба заплаче стиха,<br />
Дивлячись на добрих малюків.<br />
Все стерпить — докори, сором, лихо, —<br />
Лиш би вмерти на землі батьків!</p>

<div></div>