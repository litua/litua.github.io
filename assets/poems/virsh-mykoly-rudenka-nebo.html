<strong>Микола Руденко – Небо</strong>
<p>А небо не змінилося — так само<br />
Сідає сонце і хмарки пливуть.<br />
І сто заграв зненацька за лісами<br />
Скривавлять дум моїх тернисту путь.</p>
<p>Так, небо не змінилося. Єдине,<br />
Що здатне душу втішити в снігах.<br />
Із світанкових хмар у серце лине<br />
Болюча, нерозгадана снага.</p>
<p>Підводиться гіркою таїною<br />
Невільницької долі дивний знак:<br />
Раніше синь оту, що наді мною,<br />
Не вмів я бачити й любити так.</p>
<p>Але чому? Невже тому, що небо<br />
Я пізнавав серед земних речей —<br />
В росинці, що дрижить на віях в тебе,<br />
В лукавій глибині твоїх очей?</p>

<div>




</div>

<p>Моя душа, до слів кохання ласа,<br />
Тягнулася на сяйво голубе.<br />
Це ти була. А небо — лиш окраса.<br />
І я любив не небо, а тебе.</p>
<p>Тебе немає. В мареннях про волю<br />
Мій зір уперся в дротяну межу.<br />
І скільки в серці сподівань та болю —<br />
Лиш небові одному розкажу.</p>
<p>Обличчя сонця знов за пеленою.<br />
Та думка несподівана втіша:<br />
Це ти, кохана, встала наді мною —<br />
Твоя усмішка і твоя душа.</p>
<p>Твій погляд з-під серпанку голубого<br />
Захмелює, як молоде вино…<br />
І я доходжу висновку простого,<br />
Що небо — це Вона,<br />
А не воно.</p>
<p><em>25.12.1980</em></p>

<div></div>