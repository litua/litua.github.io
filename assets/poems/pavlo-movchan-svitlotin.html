<strong>Павло Мовчан – Світлотінь </strong>
<p>Обличчям віддзеркалюючи хмари,<br />
стояла ти, і свічки недогарок<br />
в руці світивсь — і капав парафін,<br />
і безшелесно простирадла стін<br />
до тебе нахилялись, щоб сповить…<br />
Повіки затремтіли, і в цю мить<br />
прорвалось небо, і в його проломі<br />
угледіла обличчя вже знайоме:<br />
там була ти, а тут лише відбиток,<br />
що зітканий із кровоносних ниток,<br />
посмикував руками, очі рвав<br />
туди, угору, звідки хтось гукав<br />
не голосом, а здвоєним відлунням,<br />
під небо піднімалась піна трав,<br />
насичуюсь полум’ям латунним.<br />
На хвилях трав підносилась і ти,<br />
вірніш, твоє швидкоминуще тіло,<br />
а твій відбиток вічністю світивсь,<br />
ввіходив в очі світлом білим-біло…<br />
Із всесвіту, з безмежжя, з глибини,<br />
з минувшини те світло йшло потужно —<br />
його на повні груди всі сини<br />
і дочки всі роздмухували дружньо.<br />
Потуга та складалась з поколінь,<br />
що наче жар роздмухували «ма-мо!»,<br />
щоб висвітлить всепоглинальну тінь<br />
і світлом вщертувати чорну яму.<br />
Струмує світло — тане парафін,<br />
виповнюючи почорнілу жменю,<br />
і проступають на полотнах стін<br />
обличчя незабутні, достеменні…</p>

<div>




</div>

<p>***</p>

<div></div>