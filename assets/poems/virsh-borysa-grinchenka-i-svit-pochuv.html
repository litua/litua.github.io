<strong>Борис Грінченко – І світ почув</strong>
<p>Лежали скрізь замети сніговії,<br />
Давили все, загинуло життя,<br />
І не було, здавалося, надії<br />
На кращих днів квітущих вороття.</p>
<p>Тоді весна крилом своїм махнула,—<br />
І полилось і світло, і тепло,<br />
І знов життя земля в собі почула,<br />
І все навкруг засяло й зацвіло.</p>

<div>




</div>

<p>І степ старий,— і гордий, і багатий,—<br />
Убрався скрізь в ясно-зелені шати,—<br />
На їх з квіток процвітані лиштви.</p>
<p>Ожив, дихнув, і запашне дихання<br />
Послав лісам, горам на привітання,<br />
І світ почув: воскресни і живи!</p>
<p><em>1888</em></p>

<div></div>