<strong>Дмитро Загул – Дивлюсь у далеч</strong>
<p>Дивлюсь у далеч буйних вод,<br />
де біла чайка хвиль черкає,<br />
і думка – молодий пілот –<br />
женеться з вітром у безкрає…<br />
О, скільки радісних пригод<br />
у серці здійснення чекає!</p>
<p>Стихія дзвонить, мов жива,<br />
а з-за гори ударом грому –<br />
грозою пристрасть ожива<br />
і в серці злива хмаролому…<br />
Летіть, окрилені слова,<br />
як літаки з аеродрому!</p>
<p>У море пристрастей і бур,<br />
де вітер холодить обличчя,<br />
в стихії лоно таємниче<br />
кидайся, наче буйний тур!..<br />
До вільних і міцних натур<br />
удача чайкою кигиче.</p>
<p>Пускайся в далеч без вагань,<br />
не скигли віршем на папері,<br />
не зачиняй до серця двері<br />
і не розводь тягучу твань, –<br />
нехай заломами артерій<br />
течуть метали почувань.</p>

<div>




</div>

<p>А як нудьга – зелений сплін –<br />
роззявить пащу, наче Молох,<br />
то думка, як залізний дзвін,<br />
задзвонить голові на сполох,<br />
що неминуче жде загин<br />
усіх знудьгованих і кволих.<br />
Мотором, серцем, затремти<br />
і добивайсь на щастя права…</p>
<p>Дороги кличуть у світи,<br />
як жінки усмішка ласкава…<br />
Прорвися, як вулкана лава,<br />
з-під скелі суму й самоти!</p>
<p>Нехай п’яніє голова<br />
у вихрі бур, у дзвоні грому, –<br />
хай знову пристрасть ожива,<br />
шукає в боротьбі пролому!..<br />
Летіть, летіть, мої слова,<br />
ви – літаки з аеродрому!</p>
<p>Угору, вгору буйний льот!<br />
Хай синіх обріїв черкає<br />
уява – молодий пілот…<br />
О, скільки ще нових пригод<br />
у серці здійснення чекає!</p>
<p>Дивлюсь у море буйних вод,<br />
чекаю радісних пригод,<br />
де оргія стихії грає…</p>
<p>ПОЗА ЗБІРКАМИ. POESIA MILITANS</p>

<div></div>