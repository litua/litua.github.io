<strong>Осип Маковей – Понад хмари </strong>
<p>Понад хмари! Понад хмари, брате!<br />
Вийди в гори з навісної хати!</p>
<p>На верхах самітних там ще тихо,<br />
Не зайшло туди ще людське лихо.</p>
<p>Не встають там ще весняні чари,<br />
Вітер там горою, низом хмари.</p>

<div>




</div>

<p>Але кращі там сніги лискучі,<br />
Ніж на долах повінь, град і тучі.</p>
<p>Краща студінь, пустка там сонлива,<br />
Ніж весна на долах нещаслива.</p>
<p>Тихий світ там буде твій учитель,<br />
Сам ти свій суддя і потішитель.</p>
<p><em>1899</em></p>

<div></div>