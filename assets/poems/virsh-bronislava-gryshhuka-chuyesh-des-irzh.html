<strong>Броніслав Грищук – Чуєш, десь ірже лошатко?</strong>
<p>Я не знаю, що це сталося зі мною,<br />
чую жалібне іржання за стіною,<br />
із туману, з-за світання, з-над смеркання<br />
зве та зве кудись лошаткове ридання.<br />
Не збагну я, де воно, лоша нещасне,<br />
невидиме, позамежне, позачасне.<br />
Може, коней крав колись мій темний пращур<br />
та в степу лоша лишив напризволяще,<br />
і тепер чужу я муку мушу чути<br />
й за гріхи чиїсь тяжку нести спокуту?</p>
<p>“Мамо, там, за листопадами й снігами<br />
тужно так ірже лошатко, чуєш, мамо?<br />
Може, хижий дух звіриний вчуло з ночі?<br />
Може, тіло скрижаніле зводять корчі?”<br />
А матуся полотно у лузі стеле,<br />
клонить голову, смутна та невесела.<br />
А матуся зажурилась сивиною,<br />
все співає “не вернуться літа мої”.<br />
Над рікою полотняною</p>
<p> схиляється,</p>
<p>за літами молодими</p>
<p> побивається.</p>
<p>Про лошаткове іржання — ані слова.<br />
Будь здорова, мати моя, будь здорова…</p>
<p>“Сестро мила, від чертогів піднебесних<br />
кличе-зве когось лошатко, чуєш, сестро?”<br />
А сестра бере коралики зі скрині,<br />
заплітає в русу косу бинду синю,<br />
в шаль турецьку угорта дівочі плечі,<br />
тихим голосом веде “коли б той вечір”.<br />
До іржання, до ридання їй байдуже —<br />
чорноморця молодого любить дуже!<br />
У задихане люстерко</p>

<div>




</div>

<p>   усміхається,</p>
<p>так і так до личка свого</p>
<p>      придивляється…</p>
<p>Будь здорова, маю брата я спитати:<br />
“Чуєш, десь ірже лошатко, чуєш, брате?”<br />
Брат черешні у коновочку зриває,<br />
зелен гілля над Поділлям колихає,<br />
а з тим гіллям — “дозволь, мати, вдову взяти”<br />
і не чує, і не хоче того знати,<br />
що за днями, за роками, за віками<br />
хтось гіркими умивається сльозами.<br />
Брат ніяк не може ніченьки</p>
<p>        діждатися,</p>
<p>щоб вдовиним тілом білим</p>
<p>        навтішатися…</p>
<p>Мамо рідна, сестро люба, славний брате,<br />
вже не знаю, в кого маю запитати,<br />
чи воно мене ятритиме довічно,<br />
те іржання, те ридання потойбічне?<br />
І коли я вже дізнаюсь достеменно,<br />
чи його іще хтось чує, опріч мене?<br />
Може, вітер, а чи в полі бадилина,<br />
а чи зграя тужнокрила лебедина…<br />
Світ від обрію до обрію</p>
<p>  хитається,</p>
<p>там займається світанок,</p>
<p>    там — смеркається…</p>
<p>Світе милий, чи й ти мною</p>
<p>        теж гордуєш?</p>
<p>Слухай: там… десь там… дале-е-ко.</p>
<p>                        чуєш?..</p>

<div></div>