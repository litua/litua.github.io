<strong>Мозолевський Борис – Криворізьке небо</strong>
<p>Чи знав тоді, лаштуючись в дорогу,<br />
Як гірко віддзеркаляться в мені<br />
Черлені ліхтарі Кривого Рога,<br />
Твоя печальна постать при вікні?</p>
<p>А криворізьке небо вирувало,<br />
Млоїлося і шерхло у димах.<br />
Які світи мені ти дарувала<br />
У тих ночах, яких уже нема!</p>
<p>Там був ставок і човен на приколі.<br />
Крізь дим злітали птиці вдалині.<br />
І ти мене стрічала в білій льолі<br />
У номері готельнім при вікні.</p>
<p>І зводилася гордо і невтомно,<br />
Аж ідоли в степу лягали ниць,<br />
Дев’ята наша, рідна наша домна,<br />
В підвалини поклавши нашу міць.</p>

<div>




</div>

<p>Здавалося, як житиму без тебе,<br />
Без неї, без твоїх Карачунів?..<br />
Хитається мій світ золотонебо.<br />
Ти, мабуть, пестиш іншому синів.</p>
<p>І все те так. Але всі дні незгасні,<br />
Всі не допиті нами наші дні<br />
Спресовані в мені, як у фугасці,—<br />
Принишкли і чигають в тишині.</p>
<p>Ні, ні, не бійся! Я не повернуся,<br />
Благословенна юносте моя!<br />
Я тільки хижим птахом стрепенуся,<br />
Коли зачую десь твоє ім’я.</p>
<p>Згадаю став і човен на приколі,<br />
Густі дими над містом вдалині.<br />
І наш готель, де ти у білій льолі<br />
Колись мене стрічала при вікні.</p>

<div></div>