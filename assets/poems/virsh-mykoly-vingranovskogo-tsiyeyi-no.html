<strong>Микола Вінграновський – Цієї ночі птах кричав…</strong>
<p>Цієї ночі птах кричав<br />
У небо відлетіле.<br />
Цієї ночі сніг упав —<br />
На чорне впало біле.</p>
<p>Цієї ночі уночі<br />
Ми тихо говорили…<br />
Різдвяні пахли калачі,<br />
Шибки в мороз горіли.</p>

<div>




</div>

<p>З далеких берегів і лоз<br />
В цю снігопадь лапату<br />
Приніс від зайця Дід Мороз<br />
І дещо нам у хату.</p>
<p>Один лиш птах кричав-болів<br />
За морем, за горами,<br />
І наш різдвяний стіл білів<br />
В кутку під рушниками.</p>
<p><em>1963</em></p>

<div></div>