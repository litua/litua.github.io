<strong>Ольжич Олег – Негритянський божок</strong>
<p>         <em>           М. А.</em></p>
<p>Тисячолітній, дужий баобаб<br />
Один віддав його залізні риси,<br />
І мертвий впав на землю чорний раб,<br />
Коли нарешті божий погляд висік.</p>
<p>Прикрашений, високо на стовпі,<br />
Він став між хиж на сонному майдані,<br />
І ніздрі бога, ласі і тупі,<br />
Вдихали піт і курева даяній.</p>
<p>І все він міг. І в біснуванні свят<br />
Він посилав за жертви, за оздоби<br />
Жіночу плідність, жвавих немовлят,<br />
Здоровля, дощ, війну, рабів і здобич,</p>
<p>А роки йшли. І пам’ята одно:<br />
Його зривають владні білі руки…<br />
І ось — кімната, софа і вікно,<br />
Округлий стіл і кава до розпуки,</p>
<p>Мов краплі вод, стікають сірі дні.<br />
Ні жертв, ні просьб… О, прокляте дозвілля!<br />
Чи ж гості це, поважні і нудні?!<br />
І бідний бог — близький до божевілля,</p>

<div>




</div>

<p>Та всьому є десь береги свої,<br />
І в атмосфері суму і зневіри<br />
Колись пізнав, угледів він її,<br />
3 торбинкою з пітонової шкіри,</p>
<p>Спочатку от… ніяковість і страх,<br />
Пізніш цікавість, як отруйне жало,<br />
А дівчина — звелася навшпиньках,<br />
Всміхнулася і враз… поцілувала!</p>
<p>Сухі уста здригнулись на таке,<br />
Що мало зуби не блиснули білі,<br />
І нагло… серце, дике і палке,<br />
Забилося в метафізичнім тілі!</p>
<p>Могучий бог то червонів, то блід<br />
І сіпався на вбитому гвіздкові.<br />
Як прагнув він різкий і тужний вид<br />
Занурити у кучері шовкові!</p>
<p>О брате! Наших чарів і казок<br />
Не виявити тут нам до могили.<br />
У мене теж у черепі гвіздок,<br />
Я також бог, великий і безсилий…</p>

<div></div>