<strong>Іван Драч – Єдина, з твоїх фантазій…</strong>
<p>Єдина, з твоїх фантазій<br />
Мені в пам’ятку єдина…<br />
Мужчина з крилом підбитим<br />
Схилився над юною жінкою.<br />
Вуста її спрагло кличуть,<br />
А руки горять з розпуки,<br />
А перса пашать безсоромно,<br />
А юні коліна тремтять.<br />
Мужчині ж вона не до пари,<br />
Бо крила, хоча б підбиті,<br />
Йому пахнуть небом гордим.<br />
Ні знятися він не годен,<br />
Ні взяти її за дружину:<br />
Він — небесен, вона ж земна.</p>

<div>




</div>

<p>А вона ж в очманінні юнім,<br />
Вся онімблена мудрістю статі,<br />
Так розкрилася чистим лоном,<br />
Так заламує руки в млості,<br />
Затуливши собою від нього<br />
Своїх двійко незламаних крил…<br />
Жінка завжди лежить горілиць<br />
На своїх нерозлітаних крилах,<br />
Бо ж, поламана мудрістю матері,<br />
Лиш крильцятами персів злітає<br />
До мужчини з крилом підбитим…</p>
<p>Єдина, з твоїх фантазій<br />
Мені в пам’ятку єдина.</p>

<div></div>