<strong>Максим Рильський – Моїй Леонорі</strong>
<p>Ні, тебе нема, нема на світі,<br />
Ти з’явилася у ніч осінню,<br />
І уста твої, уста напіврозкриті<br />
Я зустрів побожно, як святиню.</p>
<p>Ти з’явилась тихо, щоб мене збудити,<br />
Блиснуть і розвіятися тінню,<br />
І навіки в серці спогад полишити<br />
Про солодку ніч, ясну і синю.</p>

<div>




</div>

<p>Пропливають чисті образи жіночі,<br />
В їх я відблиск — відблиск твій — шукаю…<br />
Ті ж уста, ті ж незглибимі іскри-очі,</p>
<p>А чогось нема. Чого? Не знаю.<br />
І колише серце вічний біль та мука…<br />
Ні, тебе нема на світі, білорука!</p>
<p><em>1911-1918</em></p>

<div></div>