<strong>Микола Руденко – Знов насувається зима…</strong>
<p>Знов насувається зима,<br />
Лягає паморозь на луки.<br />
Давно мені листів нема —<br />
Мовчать сини, мовчать онуки.</p>
<p>Як видно, рід мій нетривкий:<br />
Все рідшає круг мене парість.<br />
За що життя — за гріх який<br />
Мене оголює на старість?</p>

<div>




</div>

<p>Відірве друга, відбере —<br />
І вже назад не повертає.<br />
Я — ніби дерево старе,<br />
Яке на вітрі облітає.</p>
<p>Лишилась тільки ти одна,<br />
Немов берізка на галяві.<br />
Нас віхола не обмина —<br />
Чи ми у славі, чи в неславі.</p>
<p>Як нам не схибити в житті?<br />
Як вберегти надійну руку,<br />
Де навіть рідні душі — й ті<br />
Одне одному чинять муку?</p>
<p><em>20.10.1980, Мордовія</em></p>

<div></div>