<strong>Ліна Костенко – Весна, і смерть, і світле воскресіння</strong>
<p><strong>Розділ IX</strong></p>
<p>Весна прийшла так якось несподівано!<br />
Зима стояла міцно до пори.<br />
Вітри війнули з півдня. І тоді вона<br />
немов у Ворсклу з’їхала з гори.<br />
Ще сніг ковтала повідь широченна,<br />
і рала ждав іще тужавий лан.<br />
А під горою вишня наречена<br />
вже до віночка міряє туман.<br />
Подовшав день.</p>
<p>Полегшали ці тіні,</p>
<p>вечірні тіні спогадів і хмар.<br />
І дика груша в білому цвітінні<br />
на ціле поле світить, як ліхтар.</p>
<p>Уже в дітей порожевіли личка.<br />
Уже дощем надихалась рілля.<br />
І скрізь трава, травиченька, травичка!<br />
І сонце сипле квіти, як з бриля.</p>
<p>Вже онде щось і сіють у долині.<br />
Вже долітає пісня з далини.<br />
Вже горлиця аврукає в бруслині,<br />
стоять в заплавах золоті лини.</p>
<p>Тут коло нас така зелена балочка,<br />
там озеро, не видно йому дна.<br />
Вже прилетіла голуба рибалочка,<br />
ніс в неї довгий, довший, ніж вона.</p>
<p>Вже й дикі гуси в небі пролітали,<br />
вже й лебеді кричали крізь туман.<br />
Вже ходять в болотах біля Полтави<br />
ходуличник, крохаль і турухтан.</p>
<p>Воскресли люди, хоч який хто квелий,<br />
після облоги схожі на примар.<br />
І монастир з цвітіння тих жарделей<br />
пливе у небо, як з рожевих хмар.</p>
<p>О Боже духів і живої плоті!<br />
Я вперше усміхаюся, прости.<br />
Якась галузка в тому живоплоті<br />
і та он пнеться, хоче розцвісти.</p>
<p>Весна прийшла. Скасовано угоду.<br />
Вся Україна знову у вогні.<br />
Цвіте земля, задивлена в свободу.<br />
Аж навіть жити хочеться мені.</p>
<p>Як гарно в хаті, як просторо в сінях!<br />
Як оживають ниви і сади!<br />
А щоб хоч щось лишилось на насіння,<br />
на Пасху їли хліб із лободи.</p>
<p>І знов лелека молиться до зірки.<br />
Клинець городу хочу врожаю.<br />
Є жменя жита, маку є півмірки,<br />
і чорнобривці, й трохи рижію.</p>
<p>Спасибі, земле, за твої щедроти!<br />
За білий цвіт, за те, що довші дні.<br />
Прийшла весна. Сухоти є сухоти.<br />
Все гіршає і гіршає мені.</p>

<div>




</div>

<p>Уже од кашлю в грудях все зболіло.<br />
То в жар, то в хород кидає. Ну ось,<br />
уже й моє намисто побіліло,<br />
мов памороззю сизою взялось.</p>
<p>Як дивно, жар, але холонуть руки.<br />
А солов’ї чогось як навісні!<br />
Самотній добре, – жодної розлуки.<br />
Сухотним добре, – гаснуть навесні.</p>
<p>От тільки шкода, – вже не заспіваю.<br />
Город глушіє, – вже не прополю.<br />
Щодня ту ніч, як смерть, перепливаю,<br />
Життя, як промінь сонячний, ловлю.</p>
<p>А дні стоять, – не хочеться тужити!<br />
І кожна пташка хатку собі в’є.<br />
– Скажи, зозуле, скільки мені жити? –<br />
Кує зозуля… Цілий день кує…</p>
<p>Іван приходив. Так, посидів мовчки.<br />
Устав, пішов, оглянувся з воріт.<br />
Лише весна укинулась в листочки,<br />
підняв їх знову гетьман у похід.</p>
<p>Заграли знову труби до походу,<br />
війнуло громом з Тясьмина-ріки.<br />
Богдан підняв козацтво за свободу,<br />
універсалом обіслав полки.</p>
<p>– І знов земля кипить у боротьбі.<br />
І знову я належу не собі, –<br />
сказав Іван. Дивився, як востаннє.<br />
Торкнув мене прощальними вустами.</p>
<p>Не знала я, що сум такий огорне.<br />
Вмирати буду, – пом’яну добром.<br />
Кирея з вильотами чорна<br />
в останній раз майнула за бугром.</p>
<p>І я, котрій давно вже все байдуже,<br />
уже нічим я сльози не впиню.<br />
Прощай, Іване, найвірніший друже,<br />
шляхетна іскро вічного вогню!</p>
<p>Виходить полк. Іван під корогвами.<br />
І я край шляху осторонь стою.<br />
Моя душа здригнулася словами.<br />
Співають пісню, Боже мій, мою!</p>
<p>І “Зелененький барвіночку”,</p>
<p>й “Не плач, не журися,</p>
<p>а за свого миленького Богу помолися”.<br />
І про того козаченька,<br />
що їхав за Десну.<br />
“Рости, рости, дівчинонько,<br />
на другу весну!”<br />
І про воду каламутну,<br />
чи не хвиля збила.<br />
І про ту дівчиноньку,<br />
що вірно любила.<br />
І про гору високую,<br />
і про ту криницю…</p>
<p>Дівчата вчора берегом ішли,<br />
та й заспівали: “Ой не ходи, Грицю”.</p>
<p>А я стояла… Що ж мені, кричати?..<br />
Які мені сказати їм слова?..<br />
Дівчаточка, дівчатонька, дівчата!<br />
Цю не співайте, я ж іще жива.</p>
<p>***</p>

<div></div>