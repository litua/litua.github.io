<strong>Іван Франко – Не знаю, що мене до тебе тягне</strong>
<p>Не знаю, що мене до тебе тягне,<br />
Чим вчарувала ти мене, що все,<br />
Коли погляну на твоє лице,<br />
Чогось мов щастя й волі серце прагне</p>
<p>І в груді щось метушиться, немов<br />
Давно забута згадка піль зелених,<br />
Весни і квітів, – молода любов<br />
З обійм виходить гробових, студених.</p>
<p>Себе я чую сильним і свобідним,<br />
Мов той, що вирвався з тюрми на світ;<br />
Таким веселим, щирим і лагідним,<br />
Яким я був за давніх, давніх літ.</p>

<div>




</div>

<p>І, попри тебе йдучи, я дрижу,<br />
Як перед злою не дрижав судьбою;<br />
В твоє лице тривожно так гляджу, –<br />
Здаєсь, ось-ось би впав перед тобою.</p>
<p>Якби ти слово прорекла мені,<br />
Я б був щасливий, наче цар могучий,<br />
Та в серці щось порвалось би на дні,<br />
З очей би сліз потік полявся рвучий.</p>
<p>Не знаємось, ні брат я твій, ні сват,<br />
І приязнь мусила б нам надокучить,<br />
В житті, мабуть, ніщо нас не сполучить,<br />
Роздільно нам прийдеться і вмирать.</p>
<p>Припадком лиш не раз тебе видаю,<br />
На мене ж, певно, й не зирнула ти;<br />
Та прецінь аж у гріб мені – се знаю –<br />
Лице твоє прийдеться донести.</p>

<div></div>