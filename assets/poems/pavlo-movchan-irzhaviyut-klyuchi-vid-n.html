<strong>Павло Мовчан – “Іржавіють ключі від нашої господи…” </strong>
<p>Іржавіють ключі від нашої господи,<br />
де всі кутки злились у спільний день відходин,<br />
де черствіють шибки і струхлявілі сходи<br />
ведуть лише униз і трухлявіють вниз.</p>

<div>




</div>

<p>Забулося, зійшло по пагорбі дощами,<br />
скрипучим берестком закрилося за нами:<br />
ні відступити вбік, ні глянути назад,<br />
все скаламутив геть раптовий снігопад.</p>
<p>Тому-то й виступа іржа нам на долонях<br />
і утіка вода, коли берем до рук,<br />
аби побачить в ній відбиток того дому,<br />
де визернивсь колись і всох високий звук.</p>
<p>***</p>

<div></div>