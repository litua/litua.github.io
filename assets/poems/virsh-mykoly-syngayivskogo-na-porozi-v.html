<strong>Сингаївський Микола – На порозі вічності</strong>
<p><i>Художнику і поету, побратимові моєму</i><br />
<i>Анатолію Луценку.</i></p>
<p>Давній звичай в серці молодому,<br />
Ідучи на зустріч, я беріг:<br />
– Чуєш, друже, мир твоєму дому! –<br />
Знову я ступив на твій поріг.</p>
<p>Щоб з довір’ям батька і дитини<br />
Розділити радість чи журбу.<br />
Щоб усі ми – діти України,<br />
Наче хрест, несли свою судьбу.</p>
<p>А хрестів, як долі, не забути,<br />
І під серцем ще ятриться біль…<br />
Ти ж хотів людиною побути, –<br />
Розділити з друзями хліб-сіль.</p>
<p>Наче бджоли, на твоїм порозі<br />
Помислів розбурхані рої.<br />
Та чекають, брате, нас і досі<br />
Кам’янка і Саверці твої.</p>

<div>




</div>

<p>Де живуча мудрість родоводу<br />
Знов тебе приводить до людей,<br />
Де узяв ти слово у народу –<br />
І, мов птаху, випустив з грудей.</p>
<p>Щоб летіло на вуста на волю,<br />
На стежки, де в’яжеться спориш, –<br />
І сказало про твою недолю –<br />
Про Сибір, Освенцім чи Париж.</p>
<p>Та найбільш – про глиняну домівку<br />
В три віконця, наче з-під землі,<br />
Що звелася на скорботах віку,<br />
Приютивши мамині жалі.</p>
<p>Все життя до отчого порога<br />
Серцем припадав ти кожну мить.<br />
Та – святая із святих – дорога,<br />
Мов Чумацький шлях, тобі зорить.</p>
<p>Щоб на світ досхочу надивиться,<br />
Цвіт і колір в серці зберегти,<br />
Де Землі родинної живиця<br />
Світиться сльозами доброти.</p>
<p>Спогади… Плачі і сльози житні.<br />
Вже за плечі вічність обійма…<br />
Ти ж хотів людиною пожити,<br />
А часу і досі ще нема.</p>

<div></div>