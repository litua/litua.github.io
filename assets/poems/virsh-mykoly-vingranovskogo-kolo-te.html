<strong>Микола Вінграновський – Коло тебенько я — дивись!..</strong>
<p>Коло тебенько я — дивись!<br />
Ходять хмари нехмарним небом,<br />
По воді сон зорі повивсь<br />
Біля тебенько, коло тебе.</p>
<p>Зірно каже собі про дощ,<br />
Про краплину малу на ньому,<br />
Про чорнобил і нехворощ,<br />
І дорогу — назад додому.</p>

<div>




</div>

<p>Бо додому воно завжди:<br />
Полину і сльозі — додому.<br />
Сніг іде. Голубінь з ожин.<br />
І морозик цвіте по-свому.</p>
<p>Коло тебенько я — за всіх.<br />
А як ні — за одне лиш небо…<br />
Збився з ніг золотий поріг<br />
Біля тебенько, коло тебе.</p>
<p><em>1976</em></p>

<div></div>