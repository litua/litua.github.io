<strong>Дмитро Загул – Вечірнє</strong>
<p>Мить по заході сонця.<br />
Монотонно шумить очерет,<br />
І трава, мов сонна,<br />
Хилиться, клониться…<br />
Спить степ.</p>
<p>Зеленою лінню,<br />
Розтопленим оловом<br />
Пливе повновода Рось…<br />
І хочеться теплим словом<br />
Зворушити когось.</p>
<p>Чого ж це ти прагнеш,<br />
Вечірня думо моя?<br />
Тужиш чого – за чим,<br />
Не наздоженеш минулого дня,<br />
Не доженеш нічим!</p>
<p>Співай про розбуркані сили,<br />
Будь, як широкий степ,<br />
Що на ньому козацькі<br />
Чи скітські могили,<br />
А над ними – зоряний склеп.</p>
<p>Мовчи про те, що минуло,<br />
Минулі могили мовчать…<br />
Село ще не спить,<br />
Воно не заснуло, –<br />
А сторожко слухає пісню дівчат.</p>
<p>Хай місяць – мрійник банальний –<br />
Згадає на стернях<br />
Татар-монгол,<br />
Ти слухай, як біля читальні<br />
Сміється з них Комсомол.</p>

<div>




</div>

<p>Хутко прокинеться вечір.<br />
Не стане історії, дум…<br />
Почнуться веселі,<br />
Раідсні речі,<br />
Як молодої діброви шум.</p>
<p>Ой знаю ж я, знаю,<br />
Чого це ти тужиш,<br />
Запізнена пісне моя!<br />
Що голосом не надолужиш,<br />
Бо що Комсомол – то не я.</p>
<p>Що нудно-марудно<br />
Тягнеться праця…<br />
А так швидко літа летять…<br />
Ех, коли б мені двадцять<br />
Або хоч двадцять і п’ять!</p>
<p>Ні, не мені гомоніти<br />
Про давні та славні дні!<br />
Ще буду шуміти,<br />
Як радісні віти,<br />
І горіти, як буйні вогні.</p>
<p>Тільки би скинути з себе<br />
Настрій вечірніх хмар,<br />
Безмір степу,<br />
Шум очерету<br />
І лінивої річки чар.</p>
<p>Сили ще стільки,<br />
І запал ще є!<br />
Я – не сумний очерет,<br />
Д’горі, д’горі, серце моє!<br />
Я ще живий поет!</p>
<p>ІЗ ЗБІРКИ “МОТИВИ”, НА ВІДПОЧИНКУ, 1925 р.</p>

<div></div>