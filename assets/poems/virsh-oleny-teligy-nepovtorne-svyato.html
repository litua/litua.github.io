<strong>Олена Теліга – Неповторне свято</strong>
<p>Гарячий день — і враз достигне жито,<br />
І доп’яніють обважнілі грона.<br />
Він ще незнаний, ще непережитий,<br />
Єдиний день — мого життя корона.</p>

<div>




</div>

<p>І що це буде — зустріч, чин, екстаза?<br />
Чи дотик смерти на одну хвилину?<br />
Душа дозріє, сповниться відразу<br />
Подвійним смаком — меду і полину.</p>
<p>А дивне серце, п’яне і завзяте,<br />
Відчує певність, мов нехибну шпаду:<br />
Мій день єдиний! Неповторне свято!<br />
Найвищий шпиль — і початок до спаду.</p>

<div></div>