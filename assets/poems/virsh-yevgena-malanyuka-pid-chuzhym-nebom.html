<strong>Євген Маланюк – Під чужим небом</strong>
<p><em>1.</em></p>
<p>Не треба ні паризьких бруків,<br />
Ні Праги вулиць прастарих:<br />
Все сняться матернії руки,<br />
Стара солома рідних стріх.</p>
<p>Все сниться гук весни і вітер,<br />
Веселий вітер світлих літ.<br />
А тут — молюсь, убогий митар,<br />
Шукаю твій вогненний слід…</p>
<p>Ні, не знайти. Ніхто не знає,<br />
Ніхто не чув твоїх плачів.<br />
Біля всесвітнього Сипаю,<br />
Як завше: золото й мечі.</p>
<p><em>2.</em></p>
<p>Десь сіре поле в чорних круках,<br />
Що пророкують: кари! кар!<br />
А я тут, на чужинних бруках,<br />
Чужий — несу чужий тягар.</p>
<p>А я на полум’ї розлуки<br />
Назавше спалюю роки,<br />
І сниться степ твій, сняться луки<br />
І на узгір’ях — вітряки.</p>
<p>Там — свист херсонського простору!<br />
Там вітер з кришталевих хвиль!<br />
А тут: в вікні опустиш штору —<br />
І п’єш самотній, смертний біль.</p>
<p><em>3.</em></p>
<p>Несу отут страшний свій іспит,<br />
І знаю, що життя мине.<br />
І мати, сидючи на призьбі,<br />
Вже не вичікують мене.</p>
<p>Давно Євгена поминає<br />
За упокій старенький піп,<br />
За весною весна минає<br />
Під запашне зітхання лип.</p>
<p>Все далі висиха Синюха<br />
Й линя її весела синь,<br />
А вітер заголосить глухо<br />
І пролітає в далечінь.</p>
<p>Сіріє стріха під дощами,<br />
Вже й хата стала нетривка,<br />
І мати слухають ночами<br />
Бронхітне гавкання Бровка.</p>

<div>




</div>

<p><em>4.</em></p>
<p>По яких ще дорогах шукати причинної долі?<br />
Перекотиполем блукати в яких степах?<br />
Вітер грає веселий, хвилюючись по роздоллю,<br />
Від зруйнованих міст розвіває горілий пах.</p>
<p>Заховала перекупка-пам’ять всі сни глибоко,<br />
Тільки будить горілка на чорнім шляху в корчмі,<br />
Ніби морок душі, в її цвинтарно-мертвий спокій<br />
Після чарки отрути влітає сонячний джміль.</p>
<p>І ось все забуваю, все зникає в сутінні.<br />
Зростає лише рівний профіль і зоряний зір,<br />
Та ще заграв глухих за плечима твоїми тремтіння:<br />
Всі принади твоєї страшної краси.</p>
<p><em>5.</em></p>
<p>Кожен день тут приходить пустельний і легкий,<br />
А ти — там, за горами й ярами гориш.<br />
Не поможуть ні подорожі далекі,<br />
Ні чужа далечінь, ні весна, ні Париж.</p>
<p>Заспокоїти серце? Та чим же? Та як же?<br />
Научи мене кров’ю твоїх молитов!<br />
Не поможе ніхто. І не буде інакше.<br />
Із сльозами моїми змішаю питво.</p>
<p>Що мені телефони, версалі, експреси?<br />
Нащо грім Аргентин? Чудеса Ніагар?<br />
Сниться синя Синюха і верби над плесом,<br />
Вольний вітер Херсонщини, вітер-дудар,</p>
<p>Сниться гомін дубів прадідівських та річка,<br />
Біла хата та тепла долоня сестри…<br />
Тільки б рідного поля зворушлива стрічка!<br />
Тільки б сіра солома прабатьківських стріх!</p>

<div></div>