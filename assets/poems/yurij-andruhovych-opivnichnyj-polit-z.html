Юрій Андрухович – Опівнічний політ з високого замку<p>авжеж не райський сад не світять помаранчі<br />
загублено стежки і втрачено сліди<br />
а все що є у нас ліхтарик на підзамчі<br />
і треба нам туди</p>
<p>збігати у пітьму яка непевна втіха<br />
чи виросте вогонь<br />
коли позолотить найменша іскра тиха<br />
розсипаний пісок розрив поміж долонь</p>
<p>і тісно між дерев і темно в сьому граді<br />
і тягнуться до нас обуджені гілки<br />
та крізь нічне зело що пнеться на заваді<br />
злітаємо з гори злітаємо таки</p>

<div>




</div>

<p>і жодної зорі лиш доторки тернові<br />
і де ще той ліхтар чи світиться йому<br />
подряпини легкі падіння варте крові<br />
і навіть без надій</p>
<p>і навіть у пітьму</p>
<p>бо хто на світі ми<br />
за сімома шляхами<br />
шукаємо любов як золото в ріці<br />
закрито всі доми<br />
спідниця з реп’яхами<br />
і скалка<br />
на щоці</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>