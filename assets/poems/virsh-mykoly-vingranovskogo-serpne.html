<strong>Микола Вінграновський – Серпнева елегія</strong>
<p><em>З Лівіу Даміана</em></p>
<p>Ніжне творіння, тебе я не завжди докликую,<br />
Наче ту пару з небачених чаш із віків,<br />
Вдень ти малою стаєш, і стаєш уночі ти великою,<br />
Чом собі снишся вночі ти косулею серед вовків?..</p>
<p>Хто тебе краде мені над миготливою хвилею,<br />
Небо чиє в твоїх чорних боїться очах?<br />
Боязко й різко плачемо ми уві сні над сповилою,<br />
Ми над сповилою в темних ночах по ночах.</p>

<div>




</div>

<p>Чом замерзаєш ти листом останнім у лісі,<br />
Зносиш прокляття чиї у тремтінні своїм,<br />
Чом на губах твоїх мій поцілунок потріскавсь,<br />
Мій поцілунок безпомічний, наче зимовий посів?</p>
<p>Сестри — чиї? Чиї вони сестри кохані?<br />
В білих одежах вони йдуть на зморене дно,<br />
І одиноку краплину вогню зорять вони Із туманів.<br />
Де нам ховатись, кохана, ми вже не знаєм давно.</p>
<p><em>1971</em></p>

<div></div>