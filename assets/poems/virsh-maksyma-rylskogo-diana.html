<strong>Максим Рильський – Діана</strong>
<p>Заснув Ендіміон на місячній поляні,<br />
Де смольний дух трави і сосен престарих.<br />
До милих уст його, рожевих і пухких,<br />
Богиня хилиться в нестримному бажанні.</p>
<p>А сонце вигляне із-за снігів гірських.<br />
Скупавшися в дзвінкім зеленім океані, —<br />
І сором стане їй, незайманій Діані,<br />
І чути лиш здаля її мисливський ріг.</p>

<div>




</div>

<p>Так смертного душа у тиші чарівничій<br />
Розкриє погляд свій і глибину свою<br />
Назустріч рідному і заглядає в вічі.</p>
<p>Так я в час творчості нічого не таю, —<br />
Але як день прийде і день мене покличе,<br />
Я, стілос кинувши, до молота стаю.</p>
<p><em>1922</em></p>

<div></div>