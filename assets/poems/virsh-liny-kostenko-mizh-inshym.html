<strong>Ліна Костенко – Між іншим</strong>
<p>Коли я буду навіть сивою,<br />
і життя моє піде мрякою,<br />
а для тебе буду красивою,<br />
а для когось, може, й ніякою.<br />
А для когось лихою, впертою,<br />
ще для когось відьмою, коброю.<br />
А між іншим, якщо відверто,<br />
то була я дурною і доброю.<br />
Безборонною, несинхронною<br />
ні з теоріями, ні з практиками.<br />
і боліла в мене іронія<br />
всіма ліктиками й галактиками.<br />
І не знало міщанське кодло,<br />
коли я захлиналась лихом,<br />
що душа між люди виходила<br />
забинтована білим сміхом.<br />
І в житті, як на полі мінному,<br />
я просила в цьому сторіччі<br />
хоч би той магазинний мінімум:<br />
— Люди, будьте взаємно ввічливі! —<br />
і якби на те моя воля,<br />
написала б я скрізь курсивами:<br />
— Так багато на світі горя,<br />
люди, будьте взаємно красивими!</p>

<div></div>