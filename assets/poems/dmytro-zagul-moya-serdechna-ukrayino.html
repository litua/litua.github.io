<strong>Дмитро Загул – Моя сердечна Україно</strong>
<p>Моя сердечна Україно,<br />
Країно юнацьких мрій!<br />
Не раз я падав на коліна<br />
І кликав: – Я твій! Я твій!</p>
<p>Про тебе марив я наяві,<br />
Про тебе марив уві сні,<br />
Твоїй кривавій давній славі<br />
Складав свої пісні.</p>
<p>А як брати мої вмирали<br />
В останній боротьбі,<br />
В моїй душі гули хорали<br />
На спомин по тобі.</p>
<p>Там, де цвіли ворожі маки,<br />
З братами й ти була, –<br />
Отам без певної ознаки<br />
Любов твоя цвіла.</p>
<p>Ти знала тих, що десь на полі<br />
Ішли за тебе в бій.<br />
А я співав про власні болі,<br />
Я син невірний твій.</p>

<div>




</div>

<p>Але од зрадників лукавих<br />
Стояв я осторонь,<br />
І не торкнулося криваве<br />
Срібло моїх долонь.</p>
<p>Моя красуне Україно!<br />
Ти знову процвітеш.<br />
Прийми, прийми в свою родину<br />
Синів невірних теж!</p>
<p>Прийми і тих, що помилялись,<br />
Блукали тут і там,<br />
Одкрий свої обійми зараз<br />
Обдуреним братам.</p>
<p>Хай вони з тобою будуть,<br />
Радіють, як і ти!<br />
Хто не шукає, не заблудить, –<br />
Забудь і їм прости!</p>
<p>А я – останній поміж ними –<br />
Складатиму тобі<br />
Свої нові співучі рими,<br />
Що виросли в журбі.</p>
<p>ПОЗА ЗБІРКАМИ. POESIA MILITANS</p>

<div></div>