<strong>Герасим’юк Василь – На весіллі</strong>
<p>Малий у вишитій сорочці,<br />
він заглядав під всі столи.<br />
Гонорний був, бо старші хлопці<br />
уперше в хованки взяли.</p>
<p>Та надійшла найбільша радість:<br />
настала і його пора,<br />
бо випало йому ховатись.<br />
Йому — ховатись! Гра є гра.</p>
<p>Малий у тлумі многолюднім<br />
тихцем прокрався до музик<br />
і заховався там за бубном —<br />
о, він облюбував тайник!</p>
<p>Музика грає — танець має<br />
свій гик і тик, а він принишк:<br />
того чекає, хто шукає.<br />
А хто? Хай погукає лиш.</p>
<p>На співи танці завернули,<br />
за північ гамір завернув…<br />
Невже ніхто?</p>

<div>




</div>

<p>Невже забули?</p>
<p>І спати сором.</p>
<p>І заснув.</p>
<p>Коли музика стихла, стухла,<br />
його помітили. Котрийсь<br />
із хлоп’яків прибіг</p>
<p>і з кухля</p>
<p>води линув.</p>
<p>“Устань і вмийсь!”</p>
<p>“Чи, може, цицьки хочеш? Мами<br />
заждався?</p>
<p>Хай ховає в міх!”</p>
<p>І я побитий був словами<br />
отих бешкетників малих.</p>
<p>І за слізьми, як за стіною,<br />
я затремтів од тих образ, —<br />
мов потішались наді мною.<br />
А він</p>
<p>спросоння</p>
<p>усміхавсь.</p>

<div></div>