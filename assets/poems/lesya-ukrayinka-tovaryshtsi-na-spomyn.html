<strong>Леся Українка – Товаришці на спомин</strong>
<p>Товаришко! хто зна, чи хутко доведеться<br />
Провадить знов розмови запальні,</p>
<p>Нехай, поки від них ще серце б’ється,<br />
Я вам на незабудь спишу думки сумні.</p>
<p>От, може, вам колись, – часами се буває, –<br />
Розглянути старі шпаргали прийде хіть,</p>
<p>Ваш погляд сі щілки, блукаючи, спіткає<br />
І затримається при них на мить.</p>
<p>І вам згадається садок, високий ґанок,<br />
Летючі зорі, тиха літня ніч,</p>
<p>Розмови наші, співи й на останок<br />
Уривчаста, палка, завзята річ.</p>
<p>Не жаль мені, що се вам нагадає<br />
Запеклої ненависті порив.</p>
<p>Що ж! тільки той ненависті не знає,<br />
Хто цілий вік нікого не любив!</p>
<p>Згадати тільки всі тяжкії муки,<br />
Що завдали борцям за правду вороги, –</p>
<p>Кому ж не стиснуться раптово руки<br />
Від помсти лютої жаги?</p>
<p>Ні, жаль мені, що й сей порив погасне,<br />
Як згасне все в душі невільничій у нас.</p>
<p>Ох, може б не було життя таке нещасне,<br />
Якби вогонь ненависті не гас!</p>
<p>Лагідність голубина, погляд ясний,<br />
Патриція спокій – не личить нам.</p>
<p>Що вдіє раб принижений, нещасний,<br />
Як буде проповідь читать своїм панам?</p>
<p>Так, ми раби, немає гірших в світі!<br />
Феллахи, парії щасливіші від нас,</p>
<p>Бо в них і розум, і думки сповиті,<br />
А в нас вогонь Титана ще не згас.</p>

<div>




</div>

<p>Ми паралітики з блискучими очима,<br />
Великі духом, силою малі,</p>
<p>Орлині крила чуєм за плечима,<br />
Самі ж кайданами прикуті до землі.</p>
<p>Ми навіть власної не маєм хати,<br />
Усе одкрите в нас тюремним ключарам.</p>
<p>Не нам, обідраним невільникам, казати<br />
Речення гордеє: «Мій дом – мій храм!»</p>
<p>Наука наша – скарб, закопаний в могилу,<br />
Наш хист – актор-кріпак в театрі у панів,</p>
<p>Непевні жарти гне, сміється через силу,<br />
Поклонами спиняє панський гпів.</p>
<p>Релігія у нас – то морок темний,<br />
Єгипетських жерців деспотія важка,</p>
<p>Закони й право – то устав тюремний,<br />
Родинні зв’язки – ниточка тонка.</p>
<p>Народ наш, мов дитя сліпеє зроду,<br />
Ніколи світа-сонця не видав,</p>
<p>За ворогів іде в огонь і в воду,<br />
Катам своїх поводарів оддав.</p>
<p>Одвага наша – меч, политий кров’ю,<br />
Бряжчить у піхвах, ржа його взяла.</p>
<p>Чия рука, порушена любов’ю,<br />
Той меч із піхви видобуть здола?</p>
<p>Нехай же ми раби, невільники продажні,<br />
Без сорому, без честі, – хай же й так!</p>
<p>А хто ж були ті вояки одважні,<br />
Що їх зібрав під прапор свій Спартак?..</p>
<p>О, сором мовчки гинути й страждати,<br />
Як маєш у руках хоч заржавілий меч.</p>
<p>Ні, краще ворогу на одсіч дати,<br />
Та так, щоб голова злетіла з плеч!</p>
<p>17.07.1896</p>

<div></div>