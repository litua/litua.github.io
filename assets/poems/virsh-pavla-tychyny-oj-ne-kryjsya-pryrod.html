<strong>Павло Тичина – Ой не крийся, природо</strong>
<p>Ой не крийся, природо, не крийся,<br />
що ти в тузі за літом, у тузі.<br />
У туманах ти сниш… А чогось так сичі<br />
розридалися в лузі.</p>
<p>Твої коси від смутку, від суму<br />
вкрила прозолоть, ой ще й кривава.<br />
Певно, й серце твоє взолотила печаль,<br />
що така ти ласкава.</p>

<div>




</div>

<p>А була ж ти — як буря із громом!<br />
А була ж ти — як ніч на Купала…<br />
Безгоміння і сум. Безгоміння і сон.<br />
Тільки зірка упала…</p>
<p>Ой там зірка десь впала, як згадка.<br />
Засміялося серце у тузі!<br />
Плачуть знову сичі… О, ридай же, молись:<br />
ходить осінь у лузі.</p>
<p><em>1915</em></p>

<div></div>