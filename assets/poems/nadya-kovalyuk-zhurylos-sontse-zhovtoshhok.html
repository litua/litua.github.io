Надя Ковалюк – Журилось сонце – жовтощокий сонях…<p>Журилось сонце – жовтощокий сонях<br />
у павутинні, сплетенім із хмар.<br />
Я так хотіла у твоїх долонях<br />
журбу сховати, але ти – мовчав.</p>
<p>Зірки з’являлись – немовлята ночі,<br />
від доторку її чарівних крил.<br />
Я почуття, мов зорі,непорочні<br />
просила вберегти, а ти – губив.</p>
<p>Ковтала сльози – для душі пігулки,<br />
невольним птахом бився в грудях пульс.<br />
В твоїх руках шукала я притулку,<br />
просила врятувати, – відвернувсь.</p>

<div>




</div>

<p>А доля пригощала самотою,<br />
наповнюючи келих до країв.<br />
Я ладна була дихати тобою,<br />
я так хотіла, ти ж-бо – не хотів.</p>
<p>Але віршами душу воскресила<br />
моя, найблагородніша із Муз.<br />
Я відреклась від тебе, розлюбила…<br />
І – дивно, ти до мене повернувсь.</p>
<p>Не жаль, що не гортатиму ніколи<br />
твоїх зізнань – пожовклих сторінок,<br />
а жаль, що від квітучої любові<br />
до нищівної ненависті – крок…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>

<div></div>