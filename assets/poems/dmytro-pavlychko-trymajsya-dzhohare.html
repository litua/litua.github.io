<strong>Дмитро Павличко – Тримайся, Джохаре! </strong>
<p>Тримайся, Джохаре, хай знає Москва,<br />
Що воля не вмерла і правда жива;</p>
<p>Став прахом Єрмолов, зотліє Грачов —<br />
Ніколи ж не стліє твоя корогов;</p>
<p>Оглянься, он хлопці в’юнкі, наче хміль,<br />
То предки з тобою — Мансур і Шаміль;</p>
<p>Тебе заступає Мазепа в бою,<br />
Костюшко ладує рушницю твою.</p>
<p>Юлаєв нагайку дарує — бери,<br />
Бичем з окупантів здирай машкари!</p>

<div>




</div>

<p>Кастусь присягає на вірність тобі,<br />
І Сахаров плаче — за тебе в мольбі;</p>
<p>І кличе повстанців на бій-газават<br />
Чупринка-Шухевич, твій перший солдат;</p>
<p>Московські закови спадають із душ,<br />
До тебе на поміч іде Гіндукуш;</p>
<p>В чалмі білосніжній, немов моджахед,<br />
Ельбрус наступає: “Джохаре, вперед!”</p>
<p>Тебе піднімає на крилах Кавказ<br />
І благословляє великий Тарас.</p>
<p>***</p>

<div></div>