<strong>Герасим’юк Василь – Міф</strong>
<p><em>Василеві Корпанюку</em></p>
<p>Коли немолодий чоловік<br />
повертається додому,<br />
він іде зарінком, він іде лісом,<br />
він іде над потоком, він обминає скалу.</p>
<p>Він у дорозі награфить<br />
на красивий камінь,<br />
він облюбує в дорозі<br />
плескату плиту,<br />
буває, що й картату.</p>

<div>




</div>

<p>Він візьме каменину на руки<br />
і понесе її вгору,<br />
бо хата його на горі.<br />
І камінь не вирветься з його рук,<br />
він донесе<br />
і кине його під порогом.<br />
А потому поруч примостить другий,<br />
а далі – третій,<br />
і жодну каменюку не випустить з рук,<br />
хоч нести щоразу все важче.</p>
<p>Він вимостить камінням дорогу<br />
і ходитиме тією дорогою від хати до стайні,<br />
і нам тією дорогою<br />
ще йти і йти.</p>

<div></div>