Тичина Павло – Гей, вдарте в струни, кобзарі…<p>Гей, вдарте в струни, кобзарі,<br />
Натхніть серця піснями!<br />
Вкраїнські прапори вгорі —<br />
Мов сонце над степами…</p>
<p>Гей, рясно всипте цвітом шлях,<br />
У дзвони задзвоніте!<br />
Вкраїнське військо на полях<br />
Йде, славою повите.</p>
<p>Дзвенять слова мов у сріблі<br />
Братерськії, веселі.<br />
А десь на морі кораблі<br />
Розбилися об скелі…</p>

<div>




</div>

<p>Земля схотіла жити знов —<br />
Шумлять потужно ріки.<br />
Благословіть ви чесну кров,<br />
Хвала борцям навіки!</p>
<p>Хвала борцям, що на зорі<br />
Лягли в холодні ями.<br />
Гей, вдарте в струни, кобзарі,<br />
Натхніть серця піснями!</p>
<p>автор: <strong><a href="http://onlyart.org.ua/?page_id=4906">Тичина Павло</a></strong></p>

<div></div>