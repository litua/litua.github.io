<strong>Антонич Богдан-Ігор – Стріла</strong>
<p>Подай мені лютню з каміння,<br />
холодну мов лід і блискучу мов сталь!<br />
О, не кантилена осіння,<br />
зими променистий, іскристий кришталь.</p>

<div>




</div>

<p>Не зайві жалі легкозмінні,<br />
не мелений мелос, не настрій шовковий.<br />
Хай струни, як вістря кремінні,<br />
деруть мої пальці і гнуть аж до крові.</p>
<p>О, визволь від слова безсили,<br />
розчавлю притаєну зради змію.<br />
Напружую струни і жили,<br />
хай пісню, мов стрілу, у серце вам вб’ю.</p>

<div></div>