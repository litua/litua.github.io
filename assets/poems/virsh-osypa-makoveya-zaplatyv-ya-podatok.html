<strong>Осип Маковей – Заплатив я податок кривавий…</strong>
<p>Заплатив я податок кривавий  —<br />
сам у війську служив вісім літ,<br />
у війні з пруссаком став кулявий,<br />
надививсь на людей і на світ.<br />
А тепер і мій син уже служить…<br />
Я без нього не маю і сну,<br />
та нехай, як прийде, надолужить<br />
всю роботу, а я відпічну.<br />
Я старий і вже сили не маю,<br />
от живу, аби скорше у гріб,<br />
а ще тільки його дожидаю,<br />
щоб обняв по мені увесь хліб.<br />
Передвчора корову продав я,<br />
весь податок як слід заплатив<br />
і додому помалу вертав я,<br />
ні капельки нічого не пив.<br />
Аж тут чую  — десь грає музика,<br />
я підходжу, стаю при вікні<br />
і дивлюсь: там кімната велика,<br />
офіцери сидять при вині.<br />
З них один по-німецьки шваргоче<br />
і підносить ось чарку вина,<br />
і всі разом стають і охоче<br />
випивають чарки аж до дна.<br />
«Ох, мій боже, мій боженьку милий!»  —<br />
я зітхаю, дивлюсь і стою.<br />
За хвилинку одну і пропили<br />
офіцери корову мою…</p>

<div>




</div>

<p><em>1894</em></p>

<div></div>