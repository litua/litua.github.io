Іван Андрусяк – є місце де вода не приживається…<p>є місце де вода не приживається<br />
гаряча цвіль не втримує слова<br />
як чорний танець гордого китайця<br />
його печаль по череву сплива</p>
<p>є місце твору — ген аж поза титрами<br />
коли фуршетом зафіксують шок<br />
поети повипалювали титули<br />
на голих грудях відданих жінок</p>

<div>




</div>

<p>їм легко плисти — їм потятим хвилею<br />
уже ніяка мрія не страшна<br />
коли їх пальці вивернуться з вирію<br />
усіх змете зі столу старшина</p>
<p>і буде тільки місце під портретами<br />
вода не гнеться піниться вода<br />
хорує час поетом над поетами<br />
мені не жаль я кожного віддам</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>