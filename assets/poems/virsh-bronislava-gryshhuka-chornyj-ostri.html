<strong>Броніслав Грищук – Чорний Острів, білі лебеді</strong>
<p>Я іду собі у вересень,<br />
в лоскотання павутинні,<br />
Чорний Острів на тім березі,<br />
білі лебеді на хвилі.</p>
<p>Соціальне забезпечений,<br />
що й америки не треба,<br />
я пускаю дим колечками<br />
в незалежне рідне небо.</p>
<p>Я пускаю дим хмаринками<br />
за плече своє за праве,<br />
плаче ангел, хоронитель мій,<br />
безутішно, безугавно.</p>
<p>Та невже, мовляв, не знаю я,<br />
що куріння — клята вада,<br />
що цигарка термоядерна —<br />
то дияволові ладан!</p>

<div>




</div>

<p>Він за мною йде похнюплено,<br />
ніби й знать мене не хоче,<br />
журно крила перламутрові<br />
по ковдобинах волоче.</p>
<p>А ген-ген, дурне, задрипане,<br />
з головонькою хмільною,<br />
і моє минуле нипає<br />
дощовою стороною.</p>
<p>Йде стернею, і покосами,<br />
і рудою осокою,<br />
поза літом, поза осінню,<br />
поза Вовчою горою.</p>
<p>Не почути вже, не вгледіти —<br />
здаленіло, спопеліло…<br />
Чорний Острів, білі лебеді,<br />
доле моя чорно-біла!</p>

<div></div>