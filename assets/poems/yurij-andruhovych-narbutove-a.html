Юрій Андрухович – Нарбутове «А»<p>Видатний графік Георгій Нарбут 1917 року в Петрограді<br />
починає створювати високомистецький варіант національної<br />
абетки</p>
<p>нема електрики і хліба і держави<br />
якому ще вклонитися провидцю чи пресвітеру<br />
отечество лежить собі двоглаве та іржаве<br />
а ми вчимось писати нашу першу літеру</p>
<p>абетка починається на А<br />
Артерія<br />
Асирія<br />
АптекА<br />
АренА рАн глибокА мов трунА<br />
історія кричить немов АбеткА</p>
<p>відкрите А мов Арф рАхмАннА грА<br />
мов хор кАлік безкрАю ноту тягне<br />
комусь АрАл<br />
комусь Афон-горА<br />
лети ж нАд нАми обгорілий Ангеле</p>

<div>




</div>

<p>нАш перший нАш голодний птАше нАш<br />
зАкрите А нА шибениць глАголАх<br />
впАде перо як тлінний АдАмАшк<br />
нА Азію що вихололА й голА</p>
<p>кричуще А нАуки тА письмА<br />
як АмбрАзури в аркАх АкАдемій<br />
це Аполлон якого в нАс немА<br />
Або АдАм в розтерзАнім едемі</p>
<p>нема лікарень борошна паперу<br />
універсали розстріли декрети плач амвонів<br />
абетку починаєм ніби еру<br />
вчимось писати спалахи червоні</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>