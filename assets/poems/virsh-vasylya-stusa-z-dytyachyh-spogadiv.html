<strong>Василь Стус – З дитячих спогадів</strong>
<p>Добридень наш — гіркаво-запахущий,<br />
осотом і щирицею пропаx.<br />
Куріє порох. Недалечко — шлях.<br />
Зобіч од нього — сизі райські кущі.</p>
<p>Подертий бриль на голові. В руках —<br />
тупа сапа: цупкий будяк колючий!<br />
Вузенька постать на п’яти рядках<br />
тобі за редьку гірше надокучить.</p>

<div>




</div>

<p>А потім глухо загуде гудок<br />
парокотельні — й світ тобі розвидніє,<br />
як озоветься наш городній бог<br />
своїм ласкавим і гірким “добриднем”.</p>
<p>Він із спецівки вийме хліба шмат —<br />
і рідний степ ріднішає стократ.</p>
<p><em>VII.1966</em></p>

<div></div>