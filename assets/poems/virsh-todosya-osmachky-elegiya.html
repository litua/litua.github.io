<strong>Тодось Осьмачка – Елегія</strong>
<p>Лікарня.<br />
Гармидер і крик божевільної баби.<br />
Немає глибокого неба,<br />
ні поля з ярами,<br />
Чогось забарилась любов<br />
у вінку із барвінку…<br />
Один я на світі,<br />
мов Юда в гаю на вірьовці!..<br />
І бурі затихли,<br />
вітри не летять;<br />
пожовклий листок із верби не впаде<br />
на ковдру,<br />
що тіло моє обляга, —<br />
не згадає про рідне село,<br />
садки та луги…</p>

<div>




</div>

<p>Гей,<br />
хто на горах!<br />
Чи чуєте свист над лугами Вкраїни?<br />
До моря луною озвалося птаство<br />
по ріках та тихих ставках…<br />
Ото моя воля сполохала сонних!<br />
Весна пролетіла в долинах,<br />
з боків її сонце лилось у ріллю…<br />
згубила кирею в подільських полях,<br />
а воля вдягла,<br />
мов зірниця креснула над ставом вечірнім…<br />
шапку зірвала з лісів Буковини,<br />
віками у хмарах шуміла;<br />
коня в Чорногорах спіймала…<br />
Свист!<br />
І летить по Вкраїні,<br />
летить з моїм серцем!<br />
Стелеться грива,<br />
як буйні жита золоті на полях,<br />
ясного, як сонце, коня.<br />
Розкинулись поля-киреї на тисячі верст!..<br />
Зірки замітають на небі…<br />
У зоряних зливах летить моя воля;<br />
зоряну куряву губить землею!..<br />
Летить через ріки,<br />
степами,<br />
лісами<br />
на північ далеку.<br />
Над фйордом глибоким<br />
серце положить моє…<br />
горою придавлять там бурі його,<br />
снігами притрусять,<br />
лісами покриють.<br />
У місячні ночі на скелях гори<br />
співатимуть скальди про думи морів<br />
та любов у відважних варягів<br />
у пущах норвезьких.<br />
І ти, моє серце, під снігом півночі<br />
розквітнеш, як мох,<br />
од пісень про любов!</p>
<p><em>1921 р.</em></p>

<div></div>