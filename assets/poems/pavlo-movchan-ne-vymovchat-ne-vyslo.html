<strong>Павло Мовчан – “Не вимовчать, не висловить, не збути…” </strong>
<p><em>(За мотивами творів О. Блока)</em></p>

<div>




</div>

<p>Не вимовчать, не висловить, не збути<br />
небесної крізної глибини,<br />
і треба стати будяком, щоб вчути,<br />
як м’якне сніг під сонцем весняним.<br />
І сизий ліс, відвільглий для відлунку,<br />
утілювався в голос мій і слух,<br />
щоб затягти смолою кожну думку,<br />
щоб думалось і йшлося без керунку,<br />
бо все одно ти вийдеш на свій круг.<br />
Зернистий сніг — млинове біле коло —<br />
кружляє тихо,<br />
ти у ньому вісь:<br />
час мелеться, гуркоче кругле поле,<br />
і пахне хлібом борошно беріз.<br />
І, наче жар, роздмухані зіниці<br />
горять на вітрі спрагло, як завжди;<br />
в них залітають і згоряють птиці,<br />
принаджені воланнями зигзиці:<br />
широкий світе, в кров мою ввійди!<br />
Душа, переінакшена безмежжям,<br />
дивилась одночасно врізнобіч<br />
і бачила, як з білої пожежі<br />
ніс у руках двійник дванадцять свіч.<br />
Він йшов назустріч. Полум’я хиталось.<br />
Він в сніг шурхав і світло посміхавсь.<br />
Хотів я крикнуть — він на губи палець,<br />
мовляв, мовчи, почути можуть нас.<br />
І я закляк. Не проронив ні звуку.<br />
Лише хотів потримати свічник,<br />
щоб він погрів вже задубілі руки<br />
і зав’язав дрантивий черевик;<br />
він глянув з докором. І мовчкома повз мене<br />
пройшов перевальцем — додолу капав віск.<br />
Мінився простір з білого в зелений,<br />
і сніг чорнів, де він свічки проніс.<br />
Я був зробив слухняно кілька кроків,<br />
та враз спинивсь і озирнувсь назад,<br />
бо що не слід, то джерело глибоке…<br />
О, скільки їх вилискувало вряд!<br />
І гуркіт жорен ширився, гучнішав,<br />
так ніби нічого було молоть,<br />
і відчував щомиті, як старіша,<br />
мов сніг весняний, біла моя плоть.<br />
І я хотів гукнути навздогони<br />
отому свічконосцю-диваку,<br />
щоб він спинивсь… Та задзвонили дзвони…<br />
І зникло все — ніякого знаку…</p>
<p>***</p>

<div></div>