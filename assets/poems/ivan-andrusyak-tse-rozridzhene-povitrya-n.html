Іван Андрусяк – це розріджене повітря не закінчиться ніколи…<p>це розріджене повітря не закінчиться ніколи<br />
ніби варвар в стійлі папи ні стояти ні втекти<br />
люмпен вирвався на волю алебарди стали колом<br />
з-під землі уже прозрілі повилазили кроти</p>
<p>це траяновій побіді так радіє поліс нині<br />
ти видовище до тебе хліб роздали і вино<br />
вовк повинен бути вбитим вовк повинен бути винен<br />
вовк також колись повинен почуватись кабаном</p>

<div>




</div>

<p>не ошкірюйся даремно впала дакія у корчах<br />
смерть однаково приходить до вовків і до царів<br />
тільки очі не заплющуй ти дивитись мусиш конче<br />
це навічно відіб’ється під півмісяцями брів</p>
<p>одинадцять тисяч звірів проливають кров на сцені<br />
одинадцять тисяч люду вивергають матюки<br />
по околиці блукає тінь з очима авіценни<br />
і рахує на задвірках перелякані зірки</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>