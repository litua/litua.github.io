<strong>Леся Українка – На роковини</strong>
<p>Не він один її любив,<br />
віддавна Україну<br />
поети славили в піснях,<br />
немов «красу-дівчину».</p>
<p>Від неї переймали сміх,<br />
і жарти, і таночки,<br />
її байки, немов квітки,<br />
сплітали у віночки.</p>
<p>Той в ній давнину покохав,<br />
той мрію молоденьку.<br />
Він перший полюбив її,<br />
як син кохає неньку.</p>
<p>Хоч би була вона стара,<br />
сумна, змарніла, бідна,<br />
для сина вірного вона<br />
єдина, люба, рідна;</p>

<div>




</div>

<p>хоч би була вона сліпа,<br />
каліка-недоріка, –<br />
мов рана ятриться в ньому,<br />
любов його велика.</p>
<p>Вкраїна бачила не раз,<br />
як тії закоханці<br />
надвечір забували все,<br />
про що співали вранці,</p>
<p>і, взявши дар від неї,<br />
йшли до іншої в гостину;<br />
вони не знали, що то є<br />
любити до загину.</p>
<p>Він перший за свою любов<br />
тяжкі дістав кайдани,<br />
але до скону їй служив<br />
без зради, без омани.</p>
<p>Усе знесла й перемогла<br />
його любові сила.<br />
Того великого вогню<br />
і смерть не погасила.</p>

<div></div>