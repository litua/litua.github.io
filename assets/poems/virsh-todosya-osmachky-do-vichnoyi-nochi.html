<strong>Тодось Осьмачка – До вічної ночі</strong>
<p>Ох, ноче, ноче без луни і крику<br />
без місяця і без зірниць,<br />
я знов твою пустелю дику<br />
полохаю із-під ялиць.</p>
<p>Шумлять гілляки таємничі бору,<br />
аж сніг спадає на пеньки,<br />
і в мене з ними разом руки вгору,<br />
здається, клякнуть вже віки.</p>
<p>І знов, і знов душа моя безсила<br />
питається прокляттям літ:<br />
навіщо ти мене взяла й пустила<br />
самотнього на білий світ,</p>

<div>




</div>

<p>обнятого турботою й журбою,<br />
затьмивши очі стримом сліз,<br />
немов без птахів голосних зимою<br />
забитий кригою та снігом ліс?</p>
<p>Й тому я, ноче, знов благаю:<br />
зроби мене ялицею в бору<br />
і чи на горах вкоріни, чи скраю,<br />
я в кучугурах радісно замру.</p>
<p>І вже тебе питатися не буду,<br />
і плакати не схочу я,<br />
а знов коли бажатиму до люду,<br />
то ворушитиму гілля,</p>
<p>а з його сніг спадатиме великий<br />
замість колишніх людських сліз,<br />
і гомонітиме, мов людські крики,<br />
сосновий ліс, сосновий ліс.</p>

<div></div>