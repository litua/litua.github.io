<strong>Семенко Михайль – Я умру </strong>
<p>Я умру. Але вмерти не можуть<br />
Мої мрії-думки.<br />
В них минуле сторожить<br />
Білосніжні замки.</p>
<p>Не жалій. Не сумуй… Літнім ранком<br />
Сонце душу пригорне мою.<br />
Обернуся я в краплю прозорим світанком<br />
І забудеш про мрію свою.</p>

<div>




</div>

<p>Щастя — казка, щастя — кохання…<br />
Не жалій. Не сумуй… Моє тіло зникне, —<br />
Але праною влину я в тебе з диханням,<br />
Коли мрія мрію в час смеркання кликне.</p>
<p>12. VI. 1917. Владивосток</p>

<div></div>