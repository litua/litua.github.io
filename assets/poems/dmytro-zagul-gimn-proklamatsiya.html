<strong>Дмитро Загул – Гімн-прокламація</strong>
<p>Благословенний піт,<br />
Благословенний труд,<br />
Благословенна рука<br />
Трудівника.<br />
В поті чола здобуваємо хліб, –<br />
Надії його не дадуть.<br />
Ти до праці прилипла,<br />
Як той поліп,<br />
Роботяща людино,<br />
Ти працювати привикла.<br />
Хто не працює – той осліп,<br />
Бо праця – добро єдине.<br />
Хто не працює – хай гине.<br />
Товаришу мій, селянине,<br />
До твого серця – про спільну працю –<br />
Я, співець України,<br />
Складаю оцю прокламацію.<br />
Я – твій найближчий друг,<br />
Що дбає про спільне добро,<br />
Хоч у тебе знаряддям коса і плуг,<br />
А в мене – папір і перо.<br />
А третій між нами – брат-робітник,<br />
Що змалку до молота звик,<br />
Своїми руками в крицю б’є –<br />
І плуг, і перо він кує.<br />
В поті чола здобуваємо хліб.</p>
<p>Як тільки злізе останній сніг,<br />
Висушить сонце болото,<br />
Виходь, селянине, на свій переліг,<br />
Виходь на роботу.<br />
Цупко обіруч тримайся чепіг,<br />
Не шкодуй ні рук, ані ніг,<br />
Ні м’язів, ні поту.<br />
Ори!<br />
Сій!<br />
Жито, ячмінь і пшеницю<br />
І жди благодаті-дощу згори,<br />
Повен надій<br />
На врожай, на сторицю.</p>
<p>Благословенний плуг і коса<br />
І вчасна на полі роса,<br />
Що зернистий вирощують сніп,<br />
Благословенний труд,<br />
Благословенний піт.<br />
В поті лиця здобувається хліб.</p>
<p>Вставай до сходу сонця,<br />
Виходь надвір –<br />
Дивися, як бліде вогонь сузір,<br />
Погоду вгадуй і мір,<br />
Дивися, кільчиться, сходить<br />
Посіяне зерно.</p>
<p>І вір –<br />
Уродить воно –<br />
Не тільки твоїй рідні,<br />
Не тільки твоїй сім’ї,<br />
Не тільки для твого дому,<br />
А більше нікому –<br />
Ні.<br />
Плід матері землі –<br />
Зусиль і твоїх і моїх –<br />
Для тебе,<br />
для мене,<br />
для всіх.</p>

<div>




</div>

<p>Хай хвилюється колосом лан –<br />
Ти доглядач, робітник того лану,<br />
Ти сторож його, а не пан –<br />
Ми покінчили з панами.<br />
Ти зерен не кільчив,<br />
А сонце і дощ.<br />
Не ти зогрівав його,<br />
Праця – тільки твого.</p>
<p>Хай не зменшається сила<br />
Могутнього плеча,<br />
Щоб доля на поле твоє не носила<br />
Вогню і меча.<br />
Доглядай добра землі.<br />
Ти вартовий, ти не пан.</p>
<p>Хай зникне з голови твоєї<br />
Той власницький дурман.<br />
Хто має більше, як треба,<br />
Той, певне, грабіжник.</p>
<p>Хто хліба голодним не дасть –<br />
Той братовбивця.<br />
Дивися, мій брате,<br />
Щоб ти біля поля і хати<br />
Зі спільнох стежки не збився.</p>
<p>Дрога єдина, дорога одна<br />
У селянина і робітника:<br />
Кривдників-трутнів між нами нема,<br />
Бо в кожного з нас роботяща рука.</p>
<p>Праця, любов і знання –<br />
Одвіку трійця свята.<br />
А наша спільна мета –<br />
Праці всесвітнє єднання.</p>
<p>Не вічний розклад,<br />
Не розбрат,<br />
Не ворожнеча і не війна.<br />
Наша мета – не та.</p>
<p>Наша мета свята,<br />
Прославлена здавна,<br />
Світла і славна –<br />
Спільне єднання<br />
Праці, любові і знання.</p>
<p>Будь не рабом,<br />
Громадянином будь.<br />
Слухай, читай<br />
Слово моєї любові<br />
І руку свою подай<br />
Співцеві-робітникові.</p>
<p>Благословенний піт,<br />
Благословенний труд.<br />
Благословенна рука<br />
Робітника.<br />
Хай буде наша трійця свята:<br />
Праця, любов і знання.<br />
Їхнє єднання – наша мета.</p>
<p>1920. ІЗ ЗБІРКИ “НАШ ДЕНЬ”, ЖОВТНЕВИЙ ВИХОР</p>

<div></div>