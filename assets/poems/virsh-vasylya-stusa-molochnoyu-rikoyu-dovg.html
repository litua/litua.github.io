<strong>Василь Стус – Молочною рікою довго плив…</strong>
<p>Молочною рікою довго плив:<br />
об мене бились білостегні риби,<br />
стояв нестерпний світ, як круча здиблений,<br />
а попід кручу зяяв чорний рів.<br />
Оце. Оце воно. Оце воно —<br />
лиш ти і я. I здиблений, мов круча,<br />
високий світ. Ану ж, тебе я тручу,<br />
аби з тобою запізнати дно,<br />
де літеплена річка молока<br />
потьмариться до вигусклої спеки,<br />
день збрижиться, утеклий і далекий,<br />
і ледве висхла, наче віск, рука<br />
малу об’яснить свічку. Мов живиця,<br />
спижово-згускла обтікає ніч,<br />
по краплі скапуючи.<br />
Хай святиться<br />
ця маячня, що стала при вікні<br />
і білою, мов неміч, головою<br />
об шибу б’ється. Хай святиться сон<br />
і роками проритий, як прокльон,<br />
цей спогад, що спотворений явою.</p>

<div></div>