<strong>Броніслав Грищук – У приміському поїзді</strong>
<p><i>Майже гекзаметр</i></p>
<p>Край вікна у спекотнім вагоні задумлива жінка<br />
ізнічев’я неквапно бананову плоть оголяє<br />
і, відкинувши локони на дерматинову спинку,<br />
овоч сей перестиглий облизує та споживає.</p>
<p>А навпроти студентик із отрочим пухом на карку<br />
та білявим, рідким, ніби в котика-мурчика, вусом<br />
про античну добу, про Сапфо — вогняну лесбіянку<br />
фоліанта вивчає, знеможений млостю спокуси.</p>
<p>З-за серпанку століть —</p>
<p>  і від сущої нині хвилини,</p>
<p>з-за далеких морів —</p>
<p>  і від серця чийогось навпроти,</p>
<p>час і простір скоривши,</p>
<p> п’янка, незникома, неспинна,</p>
<p>огортає вагон</p>
<p>еманація бога Ерота.</p>
<p>О поетко гріховного острова! Скільки ж то років<br />
впало прахом у Лету з тих пір, як дівчат жароустих,<br />
юнаків та мужів ясноликих, струнких, темнооких<br />
ти ввергала в дурманну й солодку безодню розпусти!</p>

<div>




</div>

<p>А тепер твій двійник — нічнокоса розморена жінка<br />
у спекотному поїзді серце бентежить юнацьке,<br />
не ховає від хлопця принади легка спідничинка<br />
і банан провокує експансію асоціацій.</p>
<p>І новітня Сапфо, зауваживши погляд гарячий,<br />
враз усе зрозуміла, збагнула. І тихо сказала:<br />
“Може, хочеш, козаче?— всміхнулася. —</p>
<p>                  Хочеш, я ж бачу!</p>
<p>Не стидайся, бери, щоб даремно добро</p>
<p>                  не пропало…”</p>
<p>Й ті екзоти тепер вони вдвох залюбки споживали,<br />
і вона повідала, що вивчилась на інженера,<br />
що живе, як і він, в Кам’янці,</p>
<p>      “сім хвилин від вокзалу”,</p>
<p>і що в неї валіза дебела й тяжка, як холера!</p>
<p>Вічне коло життя!..</p>
<p>    Вони вийшли у сутінок синій</p>
<p>та й подались неквапно з вокзалу</p>
<p>              до неї додому,</p>
<p>наче дві з половиною тисячі років однині<br />
незрівнянна Сапфо</p>
<p>із коханим лесбійцем Фаоном.</p>
<p><em>1997</em></p>

<div></div>