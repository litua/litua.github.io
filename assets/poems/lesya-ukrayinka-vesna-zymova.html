<strong>Леся Українка – Весна зимова</strong>
<p>Тихо і тепло, так наче і справді весна.<br />
Небо неначе спалахує часом від місяця ясного світла,<br />
Міняться білі хмаринки то сріблом, то золотом.<br />
Ледве на місяць наплине прозорая хмара,<br />
Коло на ній засіяє, мов одсвіт далекий веселки.<br />
Зорі між дрібними хмарками наче таночки заводять,<br />
Сніг на верхів’ї узгір’я блищить так яскраво,<br />
Що видається не раз, мов займаються раптом вогні вартові.<br />
Матовим сріблом біліють дахи на будинках,<br />
Тіні різкі вирізняють балкони, тонкі балюстради,<br />
А кипариси між ними здаються високими вежами замків;<br />
Листя широке магнолій важке, нерухоме<br />
Кованим сріблом здається;<br />
Тінь фантастична латаній лягла на блискучий поміст мармуровий.<br />
Лаври стоять зачаровані, жоден листок не тремтить,<br />
Тихо в садку, тихо в місті, бо пізня година.<br />
Вже й на горі, у будинках вогнів не багато лишилось<br />
Злотом червоним горіти. Скрізь тихо,<br />
Тільки ноток невидимий гірський, як млиновеє коло, шумить,<br />
Пісня часами озветься десь, ледве лунає…<br />
Часом на вулиці люди проходять безгучно, мов тіні,<br />
Море далеко леліє так ніжно, як мрія.<br />
Легкі тумани серпанками сонні долини вкривають.<br />
Тихо і тепло… І сон не бере, і робота не йде.<br />
Я походжаю по свому балконі, що довгий, високий,<br />
Мов корабельний чердак. Видко звідти всі гори,<br />
Неба широкий намет і далекеє море,<br />
Звідси легше й думкам розлітатись по всіх українах…<br />
Довго я так походжала, а мрії та думи снувались,<br />
Мов на коловроті прядиво тонке; порветься та й знову прядеться.<br />
Часто літали думки мої в сторону рідну, –<br />
Снігом повита, закована льодом, лежить вона ген за горами.<br />
Іншії гори згадались мені, вулиці інші й будинки,<br />
Тільки той самий ясний місяченько освічує їх в сю хвилину.<br />
Хто там спить? хто не спить? в кого в вікні видко світло?..<br />
Раптом чогось я згадала велику, сувору будову,<br />
Брами з важкими замками, сторожу й високу ограду,<br />
А за оградою – вас, мій товаришу, в клітці тюремній.<br />
Що, коли ви не спите в сю хвилину?<br />
Що, коли місяць крізь грати освічує стіни порожні<br />
Світлом холодним і жаским? Ви, може, в вікно подивились,<br />
Може, вам видко при місяці місто, і вулиці, й гори…<br />
Сон не бере, і робота не йде, ніч така ясна і – довга…<br />
Раптом зійшла я з балкона і двері засунула міцно.<br />
Тяжко чогось мені стало в тому чарівному садочку,<br />
Зорі чогось затремтіли, і небо стемніло,<br />
Може, туман застелив, може, погляд у мене змінився…</p>

<div>




</div>

<p>Ялта, 1898</p>

<div></div>