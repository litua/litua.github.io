<strong>Павло Мовчан – “Червінні дні грибного духу…” </strong>
<p>Червінні дні грибного духу<br />
поволі скресли, без знаку,<br />
торкнувшись легко тільки слуху<br />
летючим шерхотом в листку.<br />
З глибоких нуртовинь небесних<br />
чи, може, з пам’яті — ураз<br />
летке «курли» чомусь воскресло,<br />
не розтривожуючи нас.<br />
Ми вільно з хрупотом косили<br />
студну осінню оболонь<br />
й капусту вергали щосили,<br />
що все просилась до долонь.<br />
Ну що тут? Пахолодь, не більше,<br />
терпкавий запах шелюжин.<br />
І ніж, що ходить тим хутчіше,<br />
чим менше білих головин.<br />
І все улесливіше слався<br />
широкий дим по низині,<br />
і непомітно проминався<br />
вогонь високий в далині.</p>

<div>




</div>

<p>***</p>

<div></div>