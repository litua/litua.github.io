<strong>Ольга Анцибор – Помилка</strong>
<p>Стою з тобою в соняшниках пишних,<br />
До тебе пригортаюсь жартома,<br />
Пробач, коханий, що усе так вийшло,<br />
Помилки припустилась я сама.</p>
<p>Помилка, що тебе я покохала,<br />
Помилка, що про це тобі кажу,<br />
Не жартома тебе я обіймала,<br />
Мені здавалось – світ в руках держу.</p>
<p>Мені здалося – сонце прихилилось,<br />
Побачила я небо в тих очах,<br />
Що просто в глибину душі дивились,<br />
А поруч з нами соняшник так пах.</p>

<div>




</div>

<p>Пах літом золотим і пах лугами,<br />
Пах осінню, що прийде, пах вином,<br />
А ми з тобою фотографувались,<br />
І так приємно нам було обом.</p>
<p>Мені – що поруч той, кого кохаю,<br />
Тобі – чого ж тобі? Ти сам скажи.<br />
А може, може знов я помиляюсь?<br />
Ти зрозуміти це допоможи.</p>
<p>Чи цвітом нас зачарувало пінним,<br />
А може соняшник мене сп’янив,<br />
Здалось, що ти в короткі ці хвилини,<br />
Мене хоч мить якусь, та все ж любив.</p>

<div></div>