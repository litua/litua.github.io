<strong>Максим Рильський – Сонет нудьги й бажання</strong>
<p>Немає гірш, як буть собі нудним:<br />
Не гіркість яду — кислощі цитрини,<br />
Не розмахи в оркестрі огнянім,<br />
А квиління фальшиве мандолини.</p>
<p>Огонь пройшов, і залишився дим,<br />
Про бурю спогад — жовті складки піни,<br />
Туман їдкий, де був потоп і грім,<br />
Де грала повідь — кумкання жабине.</p>

<div>




</div>

<p>Хоч би злочинні гордощі чола,<br />
Хоч би Кармен привабливо пройшла<br />
І задзвеніли п’яні кастаньєти!</p>
<p>Хоч би чарок, хоч би пороків ряд,<br />
Хоч би у персні золотому яд,<br />
Хоч би удар веселого стилета!</p>
<p><em>1920</em></p>

<div></div>