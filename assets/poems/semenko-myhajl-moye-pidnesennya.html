<strong>Семенко Михайль – Моє піднесення </strong>
<p>Хутко-хутко в мене виростуть крила<br />
І покину я позичені вітрила<br />
Ах як це гарно і як чудово<br />
Я почуваю як росте сила як міцніє сила<br />
Мене усього сила вхопила і відродила<br />
Я народжуюсь на світ знову.<br />
Скоріш обминути скоріш усіх обігнати<br />
Щоб усе перечути і на світі усе перезнати<br />
Бо не чую вже тіла і не чую вже крові<br />
Не хочу я дому не маю більш дому<br />
не існують більш ґрати<br />
Мені хочеться далі<br />
мені хочеться вище десь стати<br />
Вище фарби музики і слова.</p>

<div>




</div>

<p>23. V. 1916. Владивосток</p>

<div></div>