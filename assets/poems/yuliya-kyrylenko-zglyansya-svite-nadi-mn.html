Юлія Кириленко – Зглянься світе наді мною!<p>Зачекай, не спіши, більш не треба<br />
Душу ніжну словами кропити,<br />
Подивись, сонцесяйний мій Фебе,<br />
Глянь на мене, блаватовий світе!<br />
Хоч тобі далебі не до мене,<br />
Ти вгорі загаптований цвітом,<br />
Я ж сплітаю тут руки студені,<br />
Проростаю в душі неофітом.<br />
А десь там, серед вулиць-мережок,<br />
В’ються долі нитки мов шовкові,<br />
Мойри плутають їх обережно<br />
Візерунками на рушникові…<br />
А вони, розплітаючись, линуть<br />
Вдаль судинами довгих доріг,<br />
Мчать туди, де ключі журавлині,<br />
Де спориш обплітає поріг,<br />
Де стрічають так гаряче й радо,<br />
Що тепло струменіє в висках,<br />
Де запалює зорі свічадо,<br />
Літній ранок втопає в дощах,<br />
Мерехтять неозорії ниви,<br />
Легіт шле поцілунків крилатих.<br />
Там гуляє мій друг рудогривий,<br />
Що на волі відмалку жонатий…<br />
Туди рветься душа моя! Чуєш?<br />
Не зімкнуть її жоднії пута!<br />
Мені сонце саме так віщує…<br />
Та фортуна під кригою скута.<br />
Натякни лишень, муки всі за що?<br />
Під склепінням багряним блукаю,<br />
Від багнетів ховаюся, лячно,<br />
Люті кулі на півнебокраю!<br />
Світанкові рум’яні ланіти<br />
Бгають неба лазурні спіралі,<br />
Наді мною ж Аїдові діти<br />
Розсипають свої пасторалі.<br />
Де зросилася пісня тендітна,<br />
Там черленять серпанки фрезові,<br />
Обеліск воздвигають гранітний<br />
Тому серцю, що билось до крові.<br />
Тож і я вступлю в герць вікопомний,<br />
За ружину візьму собі слово,<br />
Інкрустоване вірою й болем,<br />
Кожен такт прозвучить оркестрово!<br />
Бузувірам мене не зламати,<br />
Не купити солодкою здобою,<br />
Буду рівно рамена тримати,<br />
В мені правда засіла хворобою!<br />
Поверни лиш весни оксамити,<br />
Бо без неї втрачаю всі сили…<br />
Мчіть сюди, осяйні афродіти,<br />
Меч гостріть, дерзновенні ахіли!<br />
Хай ще досвіду я не зазнала,<br />
Юний вік не завада в бою,<br />
Із очей зла облуда упала,<br />
Доспіваю вже пісню свою!<br />
Ти судить мене хочеш, мій світе?<br />
Покарати за дерзкість оцю?<br />
Мене зробиш своїм сателітом<br />
І в кривавім зтруїш багрецю?<br />
Хіба те, що я денно і нощно<br />
Всепрощення молю у небес,<br />
Осуждення для мене наточить,<br />
Роздратований, грізний Зевес?<br />
Хіба те, що не хочу коритись<br />
Галасливим блюзнірським законам,<br />
Що несу своє слово зігріте,<br />
Варте зустрічі з млявим Хароном?<br />
Дай одвіт, розжени дні імлисті,<br />
Важіль часу щосили стисни,<br />
Із брунатним простись падолистом…<br />
На альтанці кришталик сльози.<br />
Хоче плач оповити габою,<br />
Нашпилити на душу печаль,<br />
Творить вечір гравюри різьбою,<br />
Напинає на світло вуаль.<br />
Та я стримаю біль ошалілий,<br />
У кайданах сидітиме звір.<br />
Чар нічних арештант охмелілий,<br />
Ти протнеш неба чистий сапфір.<br />
Я ж чекатиму ранку терпляче,<br />
Я чекатиму метаморфоз.<br />
Враз омиє, мов злотом киплячим,<br />
Сонця промінь, ясний віртуоз.<br />
Де Надир зіштовхнеться з Зенітом,<br />
Перев’ють руки небо й земля,<br />
Упадуть крижані моноліти,<br />
Світ скарбує моє там ім’я!<br />
І візьме він мене у долоні,<br />
Гляне так, що сп’янію ураз,<br />
Рине відзвук гучний саксофонів,<br />
Із весною ми створимо джаз!<br />
Я скажу їй: «Плесни філіжанку<br />
Теплих мрій та палких сподівань,<br />
Оселися навіки на ганку,<br />
Проводжай мене й знову стрічай!»<br />
Вона ж тихо мені прошепоче,<br />
Щоби я не жила біжучи…<br />
Брості мов малахітові очі,<br />
Гнатись дужо немає за чим.<br />
Все що є – суща це насолода,<br />
Всі, хто поруч, це жар почуття.<br />
Хай неквапно світ любий проводить<br />
Павутинням лілейним життя!</p>

<div>




</div>

<p>автор: <strong><a href="http://onlyart.org.ua/?page_id=45168">Юлія Кириленко</a></strong></p>

<div></div>