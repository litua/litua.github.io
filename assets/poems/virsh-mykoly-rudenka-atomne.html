<strong>Микола Руденко – Атомне</strong>
<p>Я галактик ваших гривастих<br />
Не вивчав у екстазі німому.<br />
Я — невидимий головастик,<br />
Що живе у тобі самому.</p>
<p>Я — живого частка єдина,<br />
Нас в тобі міліярди цілі.<br />
Я так само, як ти — Людина,<br />
Твій двійник у твоєму тілі.</p>
<p>Ми не знаємо, що назовні,<br />
Ми кружляємо на електронах.<br />
Є у нас урядовці верховні<br />
І вожді на державних тронах.</p>
<p>Ми не віримо в потойбічне,<br />
Ми у нашому з головою:<br />
Ти — це тільки стихія космічна,<br />
Що не може бути живою.</p>

<div>




</div>

<p>Вірить в тебе — це визнавати,<br />
Що над нами є Вищий Розум.<br />
Отже, вийде:<br />
наші магнати —<br />
Тільки пси, що біжать за возом.</p>
<p>Та коли ми вийдем із тіла<br />
В те життя, що у мріях носили,<br />
Чи розкаже сперма змертвіла,<br />
Хто збудив материнські сили?</p>
<p>Мабуть, темінь лапами свастик<br />
Нас жбурляла тому до катівень,<br />
Щоб з’явивсь хоч один головастик —<br />
Той, що стане з тобою врівень.</p>
<p><em>1966</em></p>

<div></div>