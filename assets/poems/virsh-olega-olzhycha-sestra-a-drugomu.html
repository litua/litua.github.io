<strong>Ольжич Олег – Сестра, а другому — мати…</strong>
<p>Сестра, а другому — мати.<br />
Містечко — як сіра твань.<br />
Товаришу мій, брате,<br />
Горіння одних бажань!</p>
<p>Не бійтесь, напне до болю<br />
Ваш шлях, як струна, прямий<br />
Кремінно-тверда воля<br />
Того, що є зв’язковий.</p>

<div>




</div>

<p>Містечко — як сіра змора,<br />
А потім — його нема.<br />
Лише свистіння простору,<br />
Безумність лету сама.</p>
<p>Не стримать, не захитати.<br />
Рука і дух без оков.<br />
Товаришу мій, брате,<br />
Нас вдруге єднає кров!</p>

<div></div>