<strong>Юрій Тарнавський – Жінка іде в сад</strong>
<p>Жінка іде в сад,<br />
Бере з собою руки,<br />
приладдя, подібне до своїх кінцівок,<br />
торкається скель, які<br />
минає, немов з кущів,<br />
струшує з них краплі,<br />
неподільні, як непаристі числа,<br />
зачіпляється частинами тіла<br />
кущів, блискучих від дощу,<br />
як скелі, з гострими боками, що не гнуться,<br />
грунт сягає її легенів,<br />
і вона забуває, що мусить дихати.</p>

<div>




</div>

<p>Вона заглядає під власну тінь,<br />
розхиляє очі, як кущики трави,<br />
квіти, як кров, капають<br />
з її чола чи пальців,<br />
і вона не бачить, як її тулуб<br />
падає в той час<br />
у білу яму неба,<br />
що над нею.</p>

<div></div>