<strong>Олена Теліга – Танґо</strong>
<p>І знов з’єднались в одну оману, —<br />
О дивне танго, — і сум, і пристрасть;<br />
Пливу на хвилях твого туману,<br />
Згубила керму, спалила пристань.</p>
<p>І б’ється серце, і гнеться тіло<br />
В твоїм повільнім і п’янім вирі;<br />
Блакитне сонце мені світило,<br />
А буде чорне, а може й сіре!</p>

<div>




</div>

<p>Чекає прірва на кожнім схилі,<br />
Та сум і пристрасть манять, мов п’яну,<br />
Пливти все далі, віддавшись хвилі, —<br />
Зрадливе танґо, — твого туману.</p>
<p>Та потім вранці, під перший промінь,<br />
Мені не пристрасть туманна сниться —<br />
Зоріє ясно в чаду і втомі,<br />
О світла ніжність, твоя криниця.</p>

<div></div>