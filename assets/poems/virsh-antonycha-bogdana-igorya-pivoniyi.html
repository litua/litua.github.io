<strong>Антонич Богдан-Ігор – Півонії</strong>
<p>Червона молодість півоній.<br />
Яка краса! Яке п’яніння!<br />
Візьми моє чоло в долоні<br />
й оборони, моя весіння!</p>

<div>




</div>

<p>Бо переслідує крізь морок, —<br />
ще крок, ще крок, мене поцілить<br />
мій друг найкращий і мій ворог<br />
найзавзятіший, боже милий!</p>
<p>Натхнення темне, музо вічна!<br />
Б’є ніч у тіней чорні дзвони.<br />
На чорнім тлі, мов кров трагічна,<br />
півоній молодість червона.</p>

<div></div>