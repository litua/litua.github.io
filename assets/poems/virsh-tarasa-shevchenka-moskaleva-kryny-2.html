<strong>Тарас Шевченко – Москалева криниця (поема)</strong>
<p><em>Поема (перша редакція)</em></p>
<p><em>Я. Кухаренкові.</em></p>
<p>– Не варт, єй-богу, жить на світі!..<br />
– То йди топись! – А жінка! Діти?<br />
– Ото ж то, бачиш, не бреши!<br />
А сядь лишень та напиши<br />
Оцю бувальщину… То, може,<br />
Інако скажете, небоже.</p>
<p>Пиши отак: було<br />
Село.<br />
Та щоб не лізти на чужину,<br />
Пиши: у нас на Україні.<br />
А в тім селі вдова жила,<br />
А у вдови дочка була<br />
І син-семиліток<br />
Добро, мавши діток<br />
У розкоші, хвалиш бога…<br />
А вдові убогій<br />
Мабуть, не до того,<br />
Бо залили за шкуру сала,<br />
Трохи не пропала.<br />
Думала – в черниці<br />
Або йти топиться,<br />
Так жаль маленьких діток стало!<br />
Звичайне, мати, що й казать!<br />
Та, може, снився-таки й зять:<br />
Бо вже Катруся підростала<br />
Чи вже ж їй вік продівувать,<br />
Зносити брівоньки нізащо?..<br />
Ні, дівонька вона не та!</p>
<p>Таки ж у тім селі, трудящий!<br />
(Бо всюди сироти – ледащо)<br />
У наймах виріс сирота,<br />
Неначе батькова дитина!<br />
То сяк, то так<br />
Придбав сірома грошенят,<br />
Одежу справив, жупанину<br />
Та ні відсіль і ні відтіль<br />
На ту сирітську копійчину<br />
Купив садочок і хатину,<br />
Подякував за хліб і сіль<br />
І за науку добрим людям<br />
Та до вдовівни навпростець<br />
Шелесть за рушниками!<br />
Не торгувались з старостами,<br />
(Як те буває між панами)<br />
Не торгувавсь і панотець<br />
Усім на диво та на чудо!<br />
За три копи звінчав у будень…</p>
<p>Просохли очі у вдови,<br />
Отак-то, друже мій, живи,<br />
То й весело на світі буде.<br />
І буде варт на світі жить,<br />
Як матимеш кого любить.<br />
Хоть кажуть от ще що, небоже:<br />
Себе люби, то й бог поможе.<br />
А доведеться умирать?<br />
Здихать над грішми? Ні, небоже!<br />
Любов – господня благодать!<br />
Люби ж, мій друже, жінку, діток;<br />
Діли з убогим заробіток,<br />
То легше буде й зароблять.</p>
<p>Одружились небожата.<br />
Дивувались люде,<br />
Як то вони, ті сироти,<br />
Жить на світі будуть?<br />
Минає рік, минув другий,<br />
Знову дивувались.<br />
Де в тих сиріт безталанних<br />
Добро теє бралось?<br />
І в коморі, і надворі,<br />
Та току й на ниві,<br />
І діточки як квіточки,<br />
Й самі чорнобриві,<br />
У жупанах похожають,<br />
Старців закликають<br />
На обіди, а багаті –<br />
То й так не минають.<br />
Не минали, себелюби,<br />
Та все жалкували,<br />
Що сироти таким добром<br />
Старців годували!<br />
“Коли гниє, то спродали б,<br />
Адже ж у їх діти!..”<br />
Ось слухай же, що то роблять<br />
Заздрощі на світі<br />
І ненатля голодная.<br />
Ходили, ходили,<br />
Поки вночі, жалкуючи,<br />
Хату запалили!<br />
Нехай би вже були непевні<br />
Які вельможі просвіщенні:<br />
То і не жаль було б; чи так?<br />
А то сірісінький сіряк<br />
Отак лютує. Тяжко, брате,<br />
Людей на старість розпізнати.<br />
А ще гірше ззамолоду<br />
Гадину кохати.<br />
Очарує зміїними<br />
Карими очима…<br />
А пек тобі, забув, дурню,<br />
Що смерть за плечима.</p>
<p>До стебла все погоріло,<br />
І діти згоріли,<br />
А сусіди, і багаті<br />
І вбогі, раділи.<br />
Багатії, бач, раділи,<br />
Що багатше стали,<br />
А вбогії тому раді,<br />
Що з ними зрівнялись!<br />
Посходились жалкувать,<br />
Жалю завдавати.<br />
“Шкода, шкода! Якби знаття,<br />
Копійчину б дбати,<br />
То все б таки не так воно…<br />
А що пак, Максиме!<br />
(Бо його Максимом звали.)<br />
Попродай скотину<br />
Та ходи до мене в найми,<br />
Що буде, те й буде.<br />
Будем знов чумакувати,<br />
Поки вийдем в люде,<br />
А там знову…” Подякував<br />
Максим за пораду.<br />
“Побачу ще, як там буде;<br />
Коли не дам ради,<br />
То тойді вже, певне, треба<br />
Іти в найми знову…<br />
Де-то моя Катерина,<br />
Моя чорноброва!..<br />
Вона мене все радила,<br />
І тепер порадить!..”<br />
Та остання ся рада<br />
Навіки завадить.<br />
Воли твої і корови<br />
Разом поздихали,<br />
А Катруся з москалями<br />
Десь помандрувала!</p>
<p>Тепер отак пиши, небоже.<br />
Максим подумав, пожурився;<br />
А потім богу помолився,<br />
Промовив двічи: – Боже!Боже! –<br />
Та й більш нічого.<br />
Од цариці<br />
Прийшов указ лоби голить.<br />
“Не дав вдовиці утопиться,<br />
Не дам же й з торбою ходить!” –<br />
Сказав Максим, і грунт покинув.<br />
Бо вдовиного, бачиш, сина<br />
В прийом громада повезла.<br />
Такі-то темнії діла<br />
Творяться нишком на сім світі!<br />
А вас, письменних, треба б бити,<br />
Щоб не кричали: “Ах! аллах!<br />
Не варт, не варт на світі жити!”<br />
А чом пак темні не кричать?</p>

<div>




</div>

<p>2</p>
<p>Хіба ж живуть вони? І знають,<br />
Як ви сказали, благодать,<br />
Любов?..</p>
<p>1</p>
<p>Що, що? Недочуваю…</p>
<p>2</p>
<p>Вони, кажу вам, прозябають.<br />
Або, по-вашому, ростуть,<br />
Як та капуста на городі.</p>
<p>1</p>
<p>Отак по-вашому! Ну, годі ж,<br />
Нехай собі і не живуть…<br />
А все скажу-таки: як хочеш,<br />
А ви їм жить не даєте,<br />
Бо ви для себе живете,<br />
Заплющивши письменні очі.</p>
<p>2</p>
<p>Отже, як будем так писать,<br />
То ми й до вечора не кончим.<br />
Ну, де той безталанний зять?</p>
<p>Вернувсь вдовиченко додому,<br />
А зять пішов у москалі.<br />
Не жаль було його нікому,<br />
Та ще й сміялись у селі!</p>
<p>Отже, далебі, не знаю,<br />
Чи вона верталась,<br />
Катерина до матері,<br />
Чи так і пропала?<br />
Була чутка, що стрижену<br />
В Умані водили<br />
По улицях – украла щось…<br />
Потім утопилась.<br />
Та все то те, – знаєш, дюде<br />
Втоплять і задушать!<br />
А може, то така правда,<br />
Як на вербі груші.<br />
Знаю тілько, що про неї<br />
І пісню проклали.<br />
Я чув тойді, на досвітках<br />
Дівчата співали:<br />
“Шелесь, шелесь по дубині,<br />
Шапки хлопці погубили,<br />
Тілько наймит не згубив,<br />
Удовівну полюбив…”<br />
Соромітна, нехай їй лихо!<br />
Минали літа тихо, тихо, –<br />
Отак пиши, – і за гріхи<br />
Карались господом ляхи,<br />
І пугав Пугач над Уралом.<br />
Піїти в одах вихваляли<br />
Войну й царицю. Тілько ми<br />
Сиділи нишком, слава богу.</p>
<p>Після великої зими<br />
Вернувся і Максим безногий.<br />
В поході, каже, загубив.<br />
Та срібний хрестик заробив!</p>
<p>– Чого він придибав? Нема в нього хати,<br />
Ні сестри, ні брата, нікого нема.<br />
Чого ж він приплентав? – А хто його зна!<br />
Чи чув ти, що кажуть:легше умирати<br />
Хоть на пожарині<br />
В своїй стороні,<br />
Ніж в чужій в палатах. Чи чув ти? – Ба ні.<br />
Ей, дядечку, швидче, швидче будемо писати,<br />
Бо хочеться спати і вам і мені.</p>
<p>Зажуривсь москаль-каліка,<br />
Де йому подітись?<br />
Вдовиченко в пікінерах,<br />
Вдова на тім світі!<br />
До кого ж він прихилиться?<br />
Де перезимує?<br />
Уже осінь незабаром<br />
Зима залютує.<br />
Нема йому в світі долі,<br />
Полинула в поле!..<br />
Попросився зимувати<br />
До дяка у школу.<br />
Бо таки й письма, спасибі,<br />
Москалі навчили,<br />
І в косі був, бо й москалі<br />
Тойді, бач, носили<br />
Сиві коси з кучерями<br />
Усі до одного<br />
І борошном посипали<br />
Бог їх зна, для чого!<br />
Максим таки як письменний,<br />
Було, помагає<br />
І на клиросі дякові<br />
І псалтир читає<br />
Над покійними. Й хавтури<br />
З школярами носить.<br />
А в пилипівку, сірома,<br />
Христа ради просить!<br />
Нічого, знай, своє пиши<br />
Та перед людьми не бреши.<br />
Хоч би тобі лихе слово<br />
Почув хто од його.<br />
– І талан і безталання –<br />
Все, – каже, – од бога.<br />
Ані охне, ні заплаче,<br />
Неначе дитина.<br />
І собаки не кусали<br />
Москаля Максима.<br />
А в неділю або в свято,<br />
Мов причепуриться,<br />
Шкандибає на вдовину<br />
Пустку подивиться.<br />
Сяде собі у садочку…<br />
І вдову згадає<br />
І за її грішну душу<br />
Псалтир прочитає.<br />
Катерину о здравії<br />
Тихенько пом’яне!<br />
Утре сльози – все од бога –<br />
Й веселенький стане.<br />
А в петрівку і в спасівке<br />
Не спочине в школі,<br />
Бере заступ і лопату,<br />
Шкандибає в поле…<br />
І край шляху при долині –<br />
Отже, не вгадаєш,<br />
Що каліка виробляє, –<br />
Криницю копає!<br />
Та й викопав. На те літо<br />
Криницю святили,<br />
На самого маковія,<br />
І дуб посадили<br />
На прикмету проїзжачим.<br />
А на друге літо<br />
Москаля вже неживого<br />
Найшли в балці діти<br />
Коло самої криниці –<br />
Вийшов подивиться<br />
Останній раз, сіромаха,<br />
На свою криницю.<br />
громадою при долині<br />
Його поховали<br />
І долину і криницю<br />
На пам’ять назвали<br />
Москалевою. На спаса<br />
Або маковія<br />
І досі там воду святять.<br />
І дуб зеленіє.<br />
Хто йде, їде – не минають<br />
Зеленого дуба,<br />
В холодочку посідають<br />
Та тихо та любо,<br />
П’ючи воду погожую,<br />
Згадують Максима…</p>
<p>Отак живіть, недоуки,<br />
То й жить не остине.</p>
<p><em>[Кінець червня-грудень 1847, Орська кріпость]</em></p>

<div></div>