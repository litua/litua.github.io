<strong>Василь Стус – Як добре те, що смерті не боюсь я…</strong>
<p>Як добре те, що смерті не боюсь я<br />
і не питаю, чи тяжкий мій хрест.<br />
Що вам, богове, низько не клонюся<br />
в передчутті недовідомих верств.<br />
Що жив-любив і не набрався скверни,<br />
ненависті, прокльону, каяття.<br />
Народе мій, до тебе я ще верну,<br />
і в смерті обернуся до життя<br />
своїм стражденним і незлим обличчям,<br />
як син, тобі доземно поклонюсь<br />
і чесно гляну в чесні твої вічі,<br />
і чесними сльозами обіллюсь.<br />
Так хочеться пожити хоч годинку,<br />
коли моя розів’ється біда.<br />
Хай прийдуть в гості <a href="http://onlyart.org.ua/?page_id=5291">Леся Українка</a>,<br />
<a href="http://onlyart.org.ua/?page_id=5042">Франко</a>, <a href="http://onlyart.org.ua/?page_id=3694">Шевченко</a> і <a href="http://onlyart.org.ua/?page_id=6438">Сковорода</a>.<br />
Та вже! Мовчи! Заблуканий у пущі,<br />
уже не ремствуй, позирай у глиб,<br />
у суще, що розпукнеться в грядуще<br />
і ружею заквітне коло шиб.</p>

<div></div>