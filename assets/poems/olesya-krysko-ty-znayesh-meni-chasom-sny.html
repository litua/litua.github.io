Олеся Крисько – Ти знаєш, мені часом сниться небо!<p>Ти знаєш, мені часом сниться небо!<br />
Прошите чебрецем і запахом трави<br />
Нескошеної, сонцем перегрітої.<br />
Суниці. Смак джерельної води.</p>
<p>Ти знаєш, закриваю очі й знову чую<br />
Спів ластівок. В повітрі жар горить –<br />
Липнева спека. Моя пам’ять не забула,<br />
Як прохолода лісу в тінь манить.</p>
<p>А часом – враз рясним дощем укриє землю.<br />
БосОніж по калюжах. Хай гримить!<br />
Веселку перекине різнобарвну,<br />
Та щастям наповняє кожну мить.</p>
<p>А потім свіжою напоїть ранок<br />
Росою спраглу землю до країв.<br />
І новий день що крадеться зі сходу<br />
Розбудить її співом солов’їв.</p>

<div>




</div>

<p>Так невблаганно роки плин життя змінили…<br />
Я маю все, здавалось би, що треба.<br />
Та часом, прокидаюся зі сну з надією,<br />
Що я колись таки побачу знову те –<br />
з дитинства небо!..</p>
<p>автор:<strong> Олеся Крисько</strong></p>
<p></p>

<div></div>