<strong>Олесь Гончар – Арпад</strong>
<p>У замку обвалені стелі<br />
Та брухту тисячі тонн.<br />
Хто килими тут розстелить<br />
Між мармурових колон?</p>
<p>У мертвому замку сьогодні<br />
Ніхто не засвітить вогні.<br />
Лиже Дунай голодний<br />
Ноги йому кам’яні.</p>

<div>




</div>

<p>На вході, роззявивши пащу,<br />
Чатує карбований лев —<br />
Чекає давно пропалих<br />
Дунайських своїх королев.</p>
<p>В саду королівськім пустому<br />
Ясний шелестить листопад.<br />
У даль повернув невідому<br />
Коня степового Арпад.</p>
<p>Куди поведеш свої орди,<br />
В який небувалий похід?<br />
Я знаю, що витязь гордий<br />
З Дунаю не піде на схід!</p>
<p><em>1945, Будапешт</em></p>

<div></div>