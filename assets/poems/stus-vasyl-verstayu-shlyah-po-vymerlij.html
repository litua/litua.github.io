Стус Василь – Верстаю шлях – по вимерлій пустелі…<p>Верстаю шлях — по вимерлій пустелі,<br />
де мертвому мені нема життя,<br />
за обріями спогаду — оселі<br />
ті, до котрих немає вороття.<br />
А все ж — бреду, з нізвідки до нікуди,<br />
а все ще сподіваюся, що там,<br />
де кубляться згвалтовані іуди,<br />
мале є місце і моїм братам.<br />
Побачити б хоч назирці, впівока<br />
і закропити спраглий погляд свій.<br />
Зміїться путь — вся тьмяна, вся глибока,<br />
і хоч сказися, хоч збожеволій.<br />
Бо вже не я — лише жива жарина<br />
горить в мені. Лиш нею я живу.<br />
То пропікає душу Україна —<br />
та, за котрою погляд марно рву.<br />
Та є вона — за міражів товщею,<br />
там, крізь синь-кригу світиться вона —<br />
моєю тугою, моєю маячнею<br />
сумно-весела, весело-сумна.<br />
Тож дай мені — дійти і не зотліти,<br />
дійти — і не зотліти — дай мені!<br />
Дозволь мені, мій вечоровий світе,<br />
упасти зерням в рідній борозні.</p>

<div>




</div>

<p>автор: <strong><a href="http://onlyart.org.ua/?page_id=7510">Стус Василь</a></strong></p>

<div></div>