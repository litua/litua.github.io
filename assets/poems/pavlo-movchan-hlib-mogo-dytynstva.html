<strong>Павло Мовчан – Хліб мого дитинства </strong>
<p><strong>1.</strong></p>
<p>Лан. Хвиля. Жовтий пилок… і жайвір…<br />
А голубінь. А глибина зіниць. А спокій.<br />
Членується промінь на остюки,<br />
прозориться думка-а-а…<br />
На зеленій хвилі засік гойдається<br />
солом’яна піна, мушля колоска шумить<br />
глибиною поля…<br />
Веслом солом’яним махнеш — і-і-і перепливеш<br />
на берег достатку.<br />
В солом’яних льолях, в постолах солом’яних<br />
по долу подолянку водять діти —<br />
обладники духу. Це для них міситься глина,<br />
це для них плететься таріль солом’яний,<br />
це для них пальці видовжуються і шовковішає шкіра,<br />
це для них волошковий острів і заячий холодок…<br />
І перебарвлює сонце задля них зелень…<br />
Веслуй на споловілі гребені!<br />
З-під днища ховрах свиснув,<br />
мишка-норушка маліє з ніжності,<br />
а для мандрівки колобок чахне на підвіконні —<br />
все задля них…<br />
Кругліють молоком груди, тугішають губи,<br />
зерно ядерніє,<br />
пругкішають чоловічі м’язи…<br />
Зараз, ось тепер стьожки металу розчешуть жито,<br />
плече перехилиться, візьметься рука на ширину снаги.<br />
І перепели вдарять на радість…<br />
Відвічне ти, незмінне, як і всесвіту закони!<br />
Не скасувати тебе ні будяком, ні градом.<br />
Ремесло — жити,<br />
Хліб ростити!</p>
<p><strong>2.</strong></p>
<p>Профіль берези розмитий густою сльотою,<br />
двері розчахнуті —сон на постої.<br />
Попіл холодний — відсутність затишку,<br />
миша ласкавить підібрану кришку.<br />
З роду у рід, із коліна в коліно<br />
хліб на устах односутній, незмінний.<br />
Щедро, коли він уста нам холодить,<br />
димом пшеничним вогонь колобродить,<br />
щедро, коли піднімає порожні столи,<br />
сухо, як топчуть зерно постоли.<br />
Затишно всім, коли вітер соломою вишитий —<br />
хороше жити…<br />
З щілин скрипуча іржа витікає,<br />
гостра підлога —<br />
цвях що не крок виглядає…<br />
Спину вбирає стіна захолола,<br />
цвіль обснує, наче кокон, навколо…<br />
Холод…<br />
З роду у рід, з лона у лоно<br />
слово предвічне — не однотонне<br />
входить миттєвістю в обшири часу,<br />
кожна зелина вилунює басом:<br />
— Хліб, коли поле заплетене густо в прожиллях,<br />
коренем зміряно голоду силу.<br />
Хліб, як у власному лоні іскра зернини<br />
жде на свою виростаючу днину.<br />
Камінь в правиці, інший — в десниці:<br />
змелеться радість скупа на мучицю.<br />
Змелеться лихо, вогонь розведеться<br />
щедрістю день молодий наречеться,<br />
вікна поширшають, світла додасться —<br />
хліб обмальовує обриси щастя…<br />
Видко березу в очі розкриті —<br />
глибоко,<br />
глибоко, сило всіх витоків!<br />
Випукло жити…</p>
<p><strong>3.</strong></p>
<p>Біля хати, як і завше, тінь від клена зеленіє,<br />
клен розпущений на дошки,<br />
з дощок зшиті стіл і двері,<br />
і для тихої вечері<br />
розсипає мати зілля<br />
через хату на подвір’я.<br />
Гомонить сама до себе<br />
третій день оса у банці.<br />
Прийдуть гості у сап’янцях,<br />
перемнуть татарське зілля,<br />
по зарубках на одвірках<br />
свою виміряють долю<br />
і на нитках сто червінців<br />
порозвішують навколо,<br />
перев’яжуть рушниками<br />
всі довколишні дерева,<br />
щоб вони були прихильні,<br />
родищанські, як і треба;<br />
потім разом змиють руки,<br />
позолотять над багаттям<br />
і навпригінці до хати<br />
запливатимуть поволі.<br />
Круглий хліб та дрібка солі,<br />
на столі леміш дзеркальний,<br />
і тлуслива свічка з меду<br />
зверху зиркає впівока.<br />
На високе величання<br />
хлібом чистим — мати встане:<br />
— Пригощайтеся насущним,<br />
всі мої синове й дочки,<br />
із долонь прийміть причастя… —<br />
І поділить хліб нарівно<br />
поміж дітьми, як і треба,<br />
забуваючи про себе<br />
в хлібі новому дочасно.<br />
…В крихті хліба радість згіркне.</p>
<p><strong>4.</strong></p>
<p>Послугуйте нині спільно<br />
один одному з любові,<br />
на єднаючому хлібі<br />
запізнайте радість слова.<br />
Материнське в нас — довічне,<br />
як довічні ми у хлібі.<br />
І зросте з рукоположин<br />
щедра гілка середлітня,<br />
щедра пагоном відвертим,<br />
що вербою проречеться.<br />
Це і буде узголів’ям<br />
ластівкам на раювання,<br />
потім сяде рій-заблука,<br />
перемите медом листя,<br />
ляже дерево на руки<br />
чистим снігом волокнистим,<br />
кільцюватиметься пам’ять<br />
в думах ваших з кожним роком,<br />
і просвітить жаром сміху<br />
мед крапчастий змерхлі щоки.</p>
<p><strong>5.</strong></p>
<p>Сонях, жовтий з карбування,<br />
замика малюнок літа,<br />
ланцюга свого окрайок<br />
пес знудьгований волочить<br />
і толочить жменю квіток,<br />
що похожі на канарок, —<br />
стереже стіну зруділу,<br />
де червоне око перцю<br />
свідчить криво проти сонця,<br />
криво ходять хриплі двері<br />
на обидва боки — чільно<br />
і до званої вечері<br />
шиються стежки повільно;<br />
а по них то обід з воза,<br />
то моток старої вовни<br />
тихо котяться з подвір’я,<br />
де ряхтіє сіль, як сльози.<br />
Немолочене колосся убуває в позолоті.<br />
Тінь незрушна: хто се? хто се<br />
перед сонцем став напроти?<br />
Дух верби в жовтавій кроні,<br />
що лежить, як пляма воску,<br />
меду крапелька холоне,<br />
і снує оса серпнева<br />
павутину свого лету<br />
кругом вікон, що затерті,<br />
як закурені портрети,<br />
мають пам’ять про минуле,<br />
рівний погляд зберігають,<br />
хоч в шибках зозулі сизі<br />
крила з відчаю ламають.<br />
Для чийого домування<br />
в’яне пір’я на долівці,<br />
двері тішаться ізрання,<br />
що хтось стане в погостівці?<br />
І нікого. Мед тамує<br />
гіркоту у краплі кожній,<br />
бо ж ніхто не задомує<br />
у господі півпорожній.<br />
Хрест потрісканий вербовий<br />
бовваніє на узвишші,<br />
і тугущий вузол слова<br />
ще тугіше в’яже тиша.</p>
<p><strong>6.</strong></p>

<div>




</div>

<p>Скрипнула хвіртка,<br />
і тиша потовщала втричі,<br />
попіл зашерх луб’яний на обличчі,<br />
холодом рот переповнивсь — ні звуку,<br />
врізався простір ребристий у руку.<br />
Власного страху оманливі свідки:<br />
— Що це? Чому це? Ізвідки?<br />
Ніч заперечим,<br />
Зречемося долі скупої тричі<br />
і сліз на обличчі:<br />
чи ж не ми святкували світанок,<br />
одіж свою розпустивши по нитці,<br />
чи ж то не ми радість пускали в кружанок,<br />
руки свої розтягнувши, як стьожки сириці?<br />
Шлях поза нами — розкопаний глибше за мандри,<br />
наче вуглини в очах — погляди заздрі.<br />
Руки притулені шукають дверей або хвіртки,<br />
тільки б освоїти пустку, розставити мітки.<br />
Леле, скрізотна така, що тебе розмива по піщинці, —<br />
вужчає вітер, тоншаєш ти при стежинці…<br />
Нижче коліна, холоне жарина скорботи,<br />
Дмуха на тебе ніч чорнорота.</p>
<p><strong>7.</strong></p>
<p>Звук іржавих дверей оголив біль волокнистий,<br />
і змарніле лице, наче в день падолисту,<br />
віддзеркалило страх, аж метелики чорні злетіли,<br />
хоча промінь водив по зеленому сонячно-білим.<br />
І звелось на весь зріст гробовище широке, хрестате,<br />
де під спільною зіркою спали солдати,<br />
і вдова на зажуру вузли, як намисто, в’язала,<br />
і мовчала уголос: — Ой одна я, одна, як той палець…—<br />
І коли вузлуватим шляхом повернулась додому,<br />
не закрила дверей, не занесла солому,<br />
я крізь сльози почув: скрип дверей і завчені кроки,<br />
і збагнув я тоді, що то горе ввійшло однооке.</p>
<p><strong>8.</strong></p>
<p>Зосталося літа на макове зерно,<br />
і дні високосні давно проминули,<br />
вже променя стежка до нас не заверне,<br />
бо попелом все затяглось, наче мулом.</p>
<p>Вичісує вітер по нитці із гаю,<br />
виплітує нитку зеленим зелену,<br />
за вітром хлібина із рук вислизає,<br />
скакає з кутка у куток цілоденно.</p>
<p>Виводить тебе попід лікті той вітер<br />
на житнище зжухле тяжким винуватцем.<br />
За віщо? За лихо? За війни на світі?<br />
За власне сирітство, за час марнотратства?</p>
<p>Та чим надолужиш і чим ти відплатиш? —<br />
зосталося літа і поля на зерно —<br />
попереду ж холод іще непочатий,<br />
який неодмінно до серця заверне.</p>
<p><strong>9.</strong></p>
<p>Зашпаклювавсь на зиму і зрадів,<br />
що стільки днів лишилося позаду,<br />
легкий вогонь за літом відлетів,<br />
покинувши жарину на розсаду.<br />
В оселі кругло, залишки тепла,<br />
зав’язане насіння у вузлах;<br />
сердиті плечі, вигнуте лице<br />
мальоване холодним олівцем.<br />
Тріпоче тінь сипуча над столом,<br />
з лучини б’є гаряче джерело;<br />
сидиш собі тихенько біля долі<br />
і тішишся, що холод за дверима,<br />
що прийде батько і вкоротить зиму,<br />
на стіл поклавши теплий буханець,<br />
він тихо скаже: — Вже… війні кінець.</p>
<p><strong>10.</strong></p>
<p>Голос, сльозами роз’їдений, тоншає, тонша…<br />
Котиться колесом біла пороша,<br />
переінакшує зміст кожного слова:<br />
ой, то не сніг проліта, а полова,<br />
то ж і не ліс, а гребінка щербата,<br />
сніг на розпилок згрібаєш у хату,<br />
дмухає вітер, до свисту удатен, —<br />
хитьма хитається світ, котяться гнізда,<br />
стежка бринить під ногами залізно,<br />
з соняхів вітер п’є-випиває насіння,<br />
розпочалася нудьга поосіння;<br />
ляжуть в порозі ситі замети —<br />
де того літа зримі прикмети?<br />
Півень червоний вигляне квіткою з листя,<br />
стежка наниже біле намисто.<br />
Підуть «веселі» дні каруселлю,<br />
стелю підніме дим ув оселі;<br />
від понеділка до понеділка<br />
голос у горлі з тиші прогіркне.<br />
Покриком крикнеш — викричиш слово,<br />
з’їдене сіллю і незнайоме: — Хліб!</p>
<p><strong>11.</strong></p>
<p>Вже й не знаю, чи радість від снігу, чи смуток,<br />
на плечах весь весняний здобуток —<br />
білий смушок, злинялий умить,<br />
краплі ртуті, яких не зловить,<br />
запах прілого листя й трави<br />
і слова, що не йдуть з голови:<br />
— Це весна чи такий передзимок:<br />
замість снігу — намисто сльозинок,<br />
замість смутку — зривається сміх,<br />
і дорога налипла до ніг,<br />
поза тебе, оглянься, щезає,<br />
а майбутнє твоє неокрає,<br />
постає без конкретних ознак,<br />
як сподіваний день — чи не так?</p>
<p><strong>12.</strong></p>
<p>Я шукав його і, розмоловши зернину, знаходив порох.<br />
Десять пальців на десять сторін світу.<br />
На кожному овочі їхні відбитки,<br />
у вуликах сонця, у стільниках вітру<br />
я натрапляв на його відсутність.<br />
В дзеркалі лемеша я бачив його,<br />
в синіх скибах землі знаходив відбитки його підошов.<br />
Самотній від бадилля до лісової хащі,<br />
відділений трьома спогадами про весну,<br />
коли кожен звук пахне вербою<br />
і намисто краснопера усріблює річку,<br />
я шукав. І під кожним листком знаходив «здрастуй».<br />
Тату, дивні люди. У круглих стінах від світла<br />
відтворюють пам’ять про минуле небо.<br />
Дивні ті стіни, тату. Посередині сидить птаха,<br />
а по кутках пташата, відкривши дзьобики.<br />
Коли відчиняєш двері і питаєш: «Де ти?» —<br />
вони озиваються знайомим голосом.<br />
Йдучи від хати до хати, питаєш пошепки: «Де ти?» —<br />
і розумієш, що ти звертався сам до себе.<br />
Ось плуг, ось нива і жменя пшениці,<br />
посію, тату, бо хліб міцніший від криці.</p>
<p><strong>13.</strong></p>
<p>Колосся, схилене на схід,<br />
пройнявшись вітром, шелестіло<br />
і, перехнябивши весь світ,<br />
схиляло небо синьо-біле.<br />
Високе літо, запашне,<br />
по вінця сповнене медами,<br />
підносило щодня мене,<br />
як жайвора, понад ланами.<br />
І гарно, щедро джерелом<br />
із губ рознятих срібло било;<br />
і, наче тінь, понад селом<br />
душа ширяла однокрило.<br />
Суцільним поглядом вона<br />
за колом коло видивляла,<br />
де студеніє глибина,<br />
де б’ють джерела неопалі.<br />
А знизу дзвін на хлібожать,<br />
гудуть комбайни, дзвонять коси<br />
і обеліски вряд стоять<br />
безмежним строєм безголосим.<br />
У стільники повітря день<br />
проміння сонячне печата,<br />
а ти стоїш біля пісень,<br />
біля життя на чатах, тату.<br />
І кожне зрощене зерно<br />
нам додає снаги щоліта,<br />
підносить вище знамено,<br />
твоєю кровію зігріте.</p>
<p>***</p>

<div></div>