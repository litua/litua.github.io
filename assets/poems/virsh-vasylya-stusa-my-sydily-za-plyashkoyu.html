<strong>Василь Стус – Ми сиділи за пляшкою шампанського…</strong>
<p>Ми сиділи за пляшкою шампанського<br />
в тихенькому прокуреному кафе.<br />
I вона відчувала себе царицею,<br />
Афродитою, що проминувши рибалок<br />
(за столиками забивали козла),<br />
алкоголіків, невтомних шукачів<br />
великих жіночих бюстів,<br />
щойно зайшла в таверну,<br />
де тінь, і вино, і прихисток.<br />
А коли ми вийшли<br />
на знелюднілий вечірній берег<br />
і я, не ждучи нагоди,<br />
спробував її взяти,<br />
хвиля відбігла, наче сторожовий пес,<br />
якого чекає попереду<br />
чорна робота.</p>

<div></div>