<strong>Павло Мовчан – Оселя </strong>
<p>І оком не зглянути — поле та поле далеке,<br />
і пада з крила на крило споловілий лелека:<br />
хитнеться земля то ліворуч, то піде праворучма вгору,<br />
під шаром повітря пульсує прожилка прозора.<br />
— Хвала усевладній сподіваній волі,<br />
що день заопуклює на видноколі! —<br />
І котить поволі за хвилею хвилю гарячу,<br />
пісок нагортає на шлях, бо слідів не побачить.<br />
Колеса вже змащені, світить дзеркальне обіддя,<br />
та плуг перекреслить сторінку безсліддя,<br />
рідесенька прозелень землю покропить ретельно,<br />
щоб збурить нудьгу і фарбу пекельну.<br />
Воскреслий метелик зеленим крилом перемірює поле,<br />
щоб знати безмежжя в розімкнутім поглядом колі,<br />
щоб бачить за обрієм обрій далекий —<br />
це звідси приніс нас колись — а навіщо? — лелека.<br />
Чому він, чому він мене обминає?<br />
На хату я колесо викотив — сів і чекаю…<br />
Летить він, байдужий до кола й мого сподівання,<br />
мабуть, заважкий я і рано мені до літання,<br />
бо крокви ще гнуться, і пада додолу солома,<br />
і тягне донизу оселя в щербаті проломи.</p>

<div>




</div>

<p>***</p>

<div></div>