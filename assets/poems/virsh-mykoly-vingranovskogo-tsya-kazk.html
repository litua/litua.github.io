<strong>Микола Вінграновський – Ця казка на білих лапах…</strong>
<p>Ця казка на білих лапах<br />
Іде уночі по дорозі,<br />
І місяць тече по хатах,<br />
І в казки на віях сльози.</p>
<p>Іде вона й тихо плаче:<br />
Андрійка ніде не баче.<br />
Чи ліг вже Андрійко спати,<br />
І де ж ця Андрійкова хата!</p>

<div>




</div>

<p>З верблюдних пустель голодних,<br />
З тюленячих вод холодних<br />
Йдучи, наша казка стомилась,<br />
Невже ж це вона заблудилась!</p>
<p>В торбині у казки літо,<br />
Зима в тій торбині та осінь,<br />
Ліси в тій торбині і квіти,<br />
Де казці бувать довелося.</p>
<p>Іде вона, наша казка,<br />
Аж дивиться — наша хата!<br />
Андрійко не міг ще спати,<br />
Заходь в нашу хату, будь ласка!</p>
<p><em>1968</em></p>

<div></div>