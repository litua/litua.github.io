<strong>Марта Тарнавська – Хвалю ілюзію </strong>
<p>Учора тут палахкотіла осінь,<br />
немов Ван Ґоґ пройшов міським бульваром,<br />
покидавши з небесної палітри<br />
доспілу щедрість.</p>
<p>Я жила тоді</p>
<p>свідомістю, що спалах цей — останній.<br />
Чому ж тепер, здивована украй<br />
незвичною суворістю дерев,<br />
що мов зійшли із образу Сезана,<br />
я думаю про цю закономірність,<br />
мов про болюче непорозуміння?</p>

<div>




</div>

<p>Учора молодість моя — вино<br />
у келеху, наповненім по вінця,<br />
переливалась шумуванням щастя.<br />
— Я знала вже й тоді: фата-морґани<br />
найбільша навіть жертва не увічнить.</p>
<p>Прийшло сподіване. Чому ж забракло раптом<br />
відваги, філософського спокою,<br />
щоб глянути у вічі першій смерті?</p>
<p>Складний, незрозумілий мікрокосм:<br />
шукаю правди — а бажаю міту,<br />
у розум вірю — а рішаю серцем,<br />
хвалю ілюзію, що помагає жити…</p>
<p>Вся мудрість життєва — маленький досвід:<br />
реальне тільки те, що пережите.</p>
<p>1964</p>

<div></div>