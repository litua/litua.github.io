<strong>Степан Руданський – Камінний святий</strong>
<p>Раз обходили ляхи<br />
Навкруги костьола,<br />
Захопили хто що міг,<br />
Ходять наокола.</p>
<p>Ото мазур і собі,<br />
З набожництва свого,<br />
Перед себе захопив<br />
З каменя святого.</p>
<p>І аж крекче, неборак,<br />
А святого носить<br />
Та щоб живо обійшли,<br />
Пана бога просить.</p>

<div>




</div>

<p>А тут, йому не біду,<br />
Тілько що ступають,<br />
А навколо обійшли —<br />
Знову починають.</p>
<p>Бачить мазур, що ніяк<br />
Справи не докаже,<br />
Та об землю тим святим<br />
Та й до нього каже:</p>
<p>«Був-ись,— каже,— молодий,<br />
То тоді носили,<br />
А тепер ходи і сам,<br />
Мені не до сили!»</p>

<div></div>