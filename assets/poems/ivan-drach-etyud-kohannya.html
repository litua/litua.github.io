<strong>Іван Драч – Етюд кохання</strong>
<p>Кохати — нові землі відкривати,<br />
Нюанси свіжі і відтінки нові.<br />
Кохати — це щомиті дивуватись,<br />
Це — задихатись з подиву — любові.</p>

<div>




</div>

<p>Це — припадати до джерел незнаних<br />
І дикої жаги не втамувати.<br />
Порушувати дивовижні плани,<br />
А потім дивовижніші сплітати.</p>
<p>Кипіти і згоряти од розпуки<br />
І все спізнати, все знайти в любові —<br />
Шалене щастя і пекельні муки…<br />
Коли не маєш риб’ячої крові.</p>

<div></div>