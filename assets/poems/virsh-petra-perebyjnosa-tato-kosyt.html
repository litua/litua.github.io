<strong>Перебийніс Петро – Тато косить конюшину…</strong>
<p>Тато косить конюшину,<br />
а я несу через поле<br />
горщики-близнята<br />
з гарячим обідом.<br />
Горщики не прості – золоті.<br />
Що в одному горщику – борщик,<br />
що в другому горщику – каша.<br />
А хліба, каюся, немає.<br />
Дістався приблудному песику.<br />
Тато усміхається:«Не біда. Позичимо в зайця…»<br />
Обідає нашвидку.<br />
Гладить мене по чуприні<br />
пахучою долонею<br />
і знову береться за косу.<br />
Пахне зеленим борщем.<br />
Пахне кашею<br />
і скошеною пашею…<br />
Миттю засинаю<br />
на конюшиновій подушці<br />
і прокидаюся в синіх сутінках.<br />
Вечір. Тиша.<br />
Поруч тато, а в зоряному небі –<br />
Близнята.</p>

<div></div>