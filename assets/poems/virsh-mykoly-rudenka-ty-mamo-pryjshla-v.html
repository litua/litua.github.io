<strong>Микола Руденко – Ти, мамо, прийшла в сновидіння…</strong>
<p>Ти, мамо, прийшла в сновидіння<br />
В рядні — не в парчевому злоті:<br />
Обходиш свої володіння<br />
В глибинах синівської плоті.</p>
<p>Навчи мене сумнівів, мамо,<br />
Вдихни в мої ночі тривоги:<br />
У світі не просто, не прямо<br />
Розбіглися долі-дороги.</p>

<div>




</div>

<p>Врятуй від повчань лжепророка,<br />
Що видимість має за суще.<br />
Яви для незвичного ока<br />
Коріння світів невмируще.</p>
<p>Нехай занебесного руна<br />
Шукають новітні бувальці.—<br />
Спіралі галактик, мов струни,<br />
Торкають божественні пальці.</p>
<p>Віддавши весь простір гігантам,<br />
Що ходять від неба до неба,<br />
Дозволь мені линути квантом,—<br />
А більше нічого не треба.</p>
<p><em>1968</em></p>

<div></div>