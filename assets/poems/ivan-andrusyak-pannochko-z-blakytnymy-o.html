Іван Андрусяк – Панночко з блакитними очима…<p>Панночко з блакитними очима,<br />
панночко з блакитними сльозами,<br />
як мені хотілося навчитись<br />
бути з вами і не бути з вами.</p>
<p>Як мені хотілося, повірте,<br />
на вітрах проворно пелехатих<br />
і вдихати вас, немов повітря,<br />
і, немов повітря, видихати.</p>
<p>Але ви — не ви. Як у люстерці,<br />
роздвоїлись викриво й лукаво.<br />
Ви одна спинилися під серцем,<br />
інша ви пішли собі небавом.</p>

<div>




</div>

<p>І тепер в неходжену завію,<br />
охопивши голову руками,<br />
я один голублю власну мрію,<br />
інший я зорію вслід за вами.</p>
<p>Роздвоїло. Стерпло. Загірчило.<br />
Келих ночі. Крапелька отрути.<br />
Панночко з блакитними очима,<br />
з вами чи не з вами. Чи… не бути?</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>