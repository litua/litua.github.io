<strong>Ольга Анцибор – Вірші</strong>
<p>Подруга мене якось запитала<br />
Де в мене здібності такі взялись?<br />
І чи раніше я вже щось писала,<br />
Чи несподівано ці вірші полились?</p>
<p>Мені й самій цього не зрозуміти,<br />
Я думаю про це з недавніх пір.<br />
А вірші йдуть і ніде їм подітись,<br />
Вони самі лягають на папір.</p>

<div>




</div>

<p>Вони летять, наче пташки до неба,<br />
Вони пливуть, мов річка уповні.<br />
Радію я й питаюся у себе:<br />
– Щось нове народилося в мені?</p>
<p>Воно завжди було, воно дрімало<br />
Це відчуття гармонії й краси.<br />
В житті я радості зазнала мало,<br />
Неси ж мене, поезіє, неси!</p>
<p>Неси до творчості вершин безхмарних,<br />
Неси до сонця, до зірок неси.<br />
Людей я возвеличу щирих, гарних,<br />
Співцем я стану щастя і краси.</p>

<div></div>