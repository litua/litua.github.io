<strong>Павло Мовчан – Уривки з поеми про Т.Г.Шевченка</strong>
<p><strong>1.</strong></p>
<p>Висять налицини й забрала<br />
в моїй робітні на стіні,<br />
і ходить холод шестипалий<br />
угору й вниз по крутизні.<br />
Всещедрий Боже! Як обмислив<br />
своєю ласкою мене:<br />
стають ще більше прямовисні<br />
ці куті сходи з кожним днем…<br />
Тече з долоні віск гарячий,<br />
і кособоко свічка спить.<br />
Душе моя, ти знову плачеш,<br />
день проминув — ану ж бо цить!<br />
От коли б знов огонь добути,<br />
спіймати знов високу мить,<br />
допоки на дорозі сутінь<br />
й перо нестругане скрипить…<br />
Мов лик святого, свічка біла<br />
йому про сутінь шепотіла.<br />
Язик рожевий коливавсь,<br />
зривались грозяні слова<br />
і до паперу припадали,<br />
і хилиталась мла, як тінь,<br />
по стінах однокольорових,<br />
і гнулись крила паперові<br />
над головою чи… А втім —<br />
вуста стискала — пломінь свічки<br />
в долонях бився істерично.<br />
Згасали ремства і прокльони,<br />
холов язик,<br />
вщухала мова…<br />
І в ніч глуху, стоповерхову<br />
високий піднімався крик:<br />
«Царів, кривавих шинкарів<br />
у пута крутії окуй.<br />
В склепу глибокім замуруй».</p>

<div>




</div>

<p><strong>2.</strong></p>
<p>Велебний парастас,<br />
бо надійшли морози,<br />
і перелився час<br />
в закрижанілі сльози.<br />
І вибіг босоніж<br />
при свічці — в хуртовину,<br />
і витрусив скоріш<br />
із пам’яті калину.<br />
Без скрипу тане сніг,<br />
хоч стопи — однотонні;<br />
спинитися ж не смів,<br />
бо гнівом переповнивсь.<br />
Позаду прямо в карк<br />
Студено дихав спомин,<br />
і висохла рука<br />
чорнила свіччин пломінь…<br />
— Чи сили не стача,<br />
щоб з’ясувать причини,<br />
чому мені в очах<br />
круглавіє калина?<br />
Що виловить свіча<br />
з густої хуртовини,<br />
як шлях мій визнача<br />
гнів збурханий, глибинний.<br />
Уперто крок в’яжу,<br />
біжу без спотикання<br />
і гнів свій бережу,<br />
як свічку — від згасання.</p>
<p>***</p>

<div></div>