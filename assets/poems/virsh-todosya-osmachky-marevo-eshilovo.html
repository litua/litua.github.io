<strong>Тодось Осьмачка – Марево Есхілового орла</strong>
<p>Із Батьківщини рідної втікач,<br />
ще й еміґрант між втікачами,<br />
якому радощі чужі, і плач,<br />
і шепотіння серць ночами…<br />
з теплом тієї пісні на вустах,<br />
яку веде із мрії туга<br />
по чужинецьких селах та містах<br />
у вічне царство духа,</p>
<p>Я йшов… Шукав серед баварських мряк,<br />
щоб речі хтось привіз з вокзалу,<br />
і врешті українця-косаря<br />
побачив, що косив помалу.<br />
Під ним ріка ревла до скель та стін,<br />
і гори, мов ночей предтечі,<br />
з-за неї кидали на нього тінь,<br />
густішу за холодний вечір.</p>
<p>А день шумів з ясних джерел<br />
на мальовничі панорами,<br />
і наді мною велетень орел<br />
летів і блискав пазурами,<br />
такими, як у косаря коса,<br />
коли влітає в вогкі трави<br />
і об жало її бряжчить роса,<br />
покіс пригнувши золотавий.</p>
<p>І я сказав: “Допоможіть мені<br />
з вокзалу чемодан… За гроші…”<br />
“Допомогти? Я й сам не на коні…<br />
тут німець єсть один хороший:<br />
мені він косу дав і сінокіс,<br />
напевне, й вам щось допоможе”.<br />
А з гір шумів старий холодний ліс,<br />
неначе ти, мій вічний Боже.</p>
<p>II</p>
<p>І до вершини, повної снігів,<br />
я повернувся, горю радий,<br />
аж там згори проміння з двох боків<br />
у два шуміло світлоспади<br />
і аж на цей бік річки у бору<br />
дві плями клало, мов постелі,<br />
між ними витягши густу й сиру<br />
до нас повзучу тінь по скелі.</p>
<p>І проказав я гірко до вершка<br />
гострішого, як з криці тичка,<br />
де, мабуть, від орла, що сів, важка<br />
лежала пляма невеличка:<br />
“Гей, брате, пташе найвільніший мій,<br />
знесилилась душа у мене<br />
і хилиться в Баварії чужій<br />
на скошене зело зелене.<br />
І линути не можу легко так,<br />
як ти на гору в тінь мовчущу,<br />
коли виблискуєш, неначе знак<br />
коси, що травам рине в гущу…<br />
Гей, брате-пташе, поможи мені<br />
до тебе в гори щонайвищі,<br />
аби я від людей на вишині<br />
був вільний навіть в громовищі…”</p>

<div>




</div>

<p>Але я схаменувся серед мрій,<br />
бо уявив, що слово в русі<br />
моє завмерло десь аж там вгорі,<br />
де зела й сніг на вічній смузі.<br />
І щойно дивиться із вишини<br />
орел з увагою до мене,<br />
то голосу не чує, ні луни<br />
на урвище своє шалене.</p>
<p>А тільки бачить з крижаних своїх висот<br />
і голову мою задерту,<br />
і вверх роззявлений мій дико рот,<br />
на машкару похожий мертву,<br />
і теж гадає там турботно він,<br />
аби мене до себе взяти<br />
і в сніг, і в тінь, і в соняшний розгін,<br />
і в камінь гострий та іклатий…</p>
<p>Але аби спочатку груди ці<br />
розбити, ніби білі ґрати,<br />
і серце вирвати, щоб на кінці<br />
найвищої гори склювати…<br />
А потім і печінку і живіт<br />
ще може вирвати з живого<br />
і, винісши понад скелястий світ,<br />
там кров’ю бризкати на нього…</p>
<p>І, ох, душе проклята з хижаком,<br />
нарешті я дізнався нині,<br />
що я низам чужий, чужий цілком,<br />
але й твоїй чужий вершині…<br />
І знаю серцем чистих самотин,<br />
могутніших за чистий досвід,<br />
що мешканець і я стрімких вершин,<br />
яких не долітав ти й досі.</p>
<p>І у прийдешньому ніколи ти<br />
не вилетиш на них, паскудо,<br />
і кров’ю не забризкаєш світи,<br />
що сонце підняло над людом…<br />
І щойно до шпилів твоїх літак<br />
буває кожний день промовцем,<br />
то на моїх вершинах тільки птах<br />
щебече той,<br />
що зветься сонцем!</p>
<p>І їх, таємних, як життя й загин,<br />
і ті не знають ще й сьогодні,<br />
серед яких блукаю я один<br />
і безпорадний, і самотній,<br />
сумуючи за верхогір’ям тим,<br />
з якого кулею з пістоля<br />
мою вниз душу витрусив не дим,<br />
але чиясь злочинна воля.</p>
<p>І нині тільки інколи назад<br />
її земля пускає мати,<br />
щоб потім самотою у сто крат<br />
болючіше внизу страждати.<br />
І знаю: з мукою такою вдвох<br />
душа покине світ тривоги,<br />
але не знаю,<br />
чи свідомий Бог,<br />
де їй полегшає хоч трохи.</p>
<p>Та хвилі берег ревищем трясли,<br />
і хтось чужий бряжчав косою.<br />
І не гукали клекотом орли<br />
ні в горах, ні попід горою,<br />
і я, отямившись, почав іти<br />
туди між таборові вежі,<br />
де світ для мене вже не мав мети,<br />
як мокрий попіл на пожежі…</p>

<div></div>