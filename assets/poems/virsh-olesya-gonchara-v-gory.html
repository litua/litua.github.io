<strong>Олесь Гончар – В гори</strong>
<p>Угору та вгору, один за одним.<br />
Тисне нам сонце важке на плечі.<br />
І сонце здіймаєм! Катовані ним,<br />
Його ми возносим, його ми предтечі.</p>
<p>У плечі солоні уївся станкач.<br />
Коней останніх покинули вчора.<br />
Не в силі впіймати уже передач<br />
Віддалених рація наша.</p>
<p>А гори</p>

<div>




</div>

<p>Зімкнулись, як вежі тяжкі, навкруги.<br />
Мало в нас неба! Мало блакиті!<br />
Впрігшись у зброю, немов у плуги,<br />
Тягнем до неба, потом облиті.</p>
<p>А хочеться степу. Скоріше б із гір<br />
На вольну зелену рівнину!<br />
…Потріскані губи, запалений зір,<br />
І в ньому —</p>
<p>готовність іти до загину.</p>
<p><em>1944, Трансільванія</em></p>

<div></div>