<p>Де взяти сил, щоб знову стати<br />
Посеред неба павуком<br />
І болі Всесвіту всотати,<br />
Й дощем пролитись над ліском?</p>
<p>А дощовинню-павутинню<br />
Віддати душу і слова —<br />
Хай розсипає попідтинню,<br />
Де мова пращурів жива…</p>
<p>О мово, мово! Рве основу<br />
Чиясь муштрована рука.<br />
А ти відновлюй знову й знову —<br />
Така вже доля павука.</p>

<div>




</div>

<p>І зуби стисни в кривді, в горі,<br />
А сльози росами розвій.<br />
І хай тобі позаздрять зорі —<br />
Святій упертості твоїй.</p>
<p>Краплини понад шляхом битим —<br />
Мов намистини у разку.<br />
Твої слова вродились житом,<br />
Синів зачавши в колоску.</p>
<p>Синівська мова нетутешня<br />
Мудрішає із кожним днем…<br />
Хай рве основу чорна клешня —<br />
Павук у хмару вріс вогнем.</p>
<p><em>02.01.1986, Сибір</em></p>

<div></div>