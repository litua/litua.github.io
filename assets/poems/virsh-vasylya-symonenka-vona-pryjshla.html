<strong>Василь Симоненко – Вона прийшла</strong>
<p>Вона прийшла непрохана й неждана,<br />
І я її зустріти не зумів.<br />
Вона до мене випливла з туману<br />
Моїх юнацьких несміливих снів.</p>

<div>




</div>

<p>Вона прийшла, заквітчана і мила,<br />
І руки лагідно до мене простягла,<br />
І так чарівно кликала й манила,<br />
Такою ніжною і доброю була.</p>
<p>І я не чув, як жайвір в небі тане,<br />
Кого остерігає з висоти…<br />
Прийшла любов непрохана й неждана —<br />
Ну як мені за нею не піти?</p>

<div></div>