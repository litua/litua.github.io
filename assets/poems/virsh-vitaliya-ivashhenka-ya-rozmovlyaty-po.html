<strong>Віталій Іващенко – Я розмовляти починав російською…</strong>
<p>Я розмовляти починав російською:<br />
Була евакуація, війна.<br />
Російська школа, потім вуз російський,<br />
Мені була мов рідною вона.</p>
<p>В десятому коліні українець,<br />
Двомовність власну я тоді сприймав<br />
Як щось природне,</p>
<p>як культури рівень,</p>
<p>І запитань собі не задавав,</p>
<p>Чому батьки чим далі, тим частіше<br />
Спілкуються російською, і нас<br />
До неї навертають, мов чистіша<br />
Вона від рідної. І ще не раз</p>

<div>




</div>

<p>Я бачив закопиленії губи,<br />
Зневаги холод в погляді відкрив<br />
Тоді, коли закохано і любо<br />
Я рідною співав і говорив.</p>
<p>Отут і я задумався: допоки<br />
Нас матимуть за другорядний люд?<br />
Співучу мову, ніжну і високу,<br />
Сприймати будуть як словесний бруд.</p>
<p>Ми не самі дійшли до цього стану,<br />
Нас зневажали ще з царя Петра,<br />
Культуру нашу нищено і гнано,<br />
Для них ми — бидло,</p>
<p>здібне лиш орать.</p>
<p>Де ж наша гідність,</p>
<p>скривджений мій брате,</p>
<p>Чи мало ми здолали перешкод?<br />
Навчимось рідне слово шанувати.<br />
Прекрасну мову має мій народ!</p>

<div></div>