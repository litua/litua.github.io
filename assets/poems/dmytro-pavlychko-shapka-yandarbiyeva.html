<strong>Дмитро Павличко – Шапка Яндарбієва </strong>
<p>Гримить стотанкова й стоорда<br />
Навала хижої Москви.<br />
О, не впади ж ти, сива й горда<br />
Чеченська шапко, з голови<br />
Вождя повстанців Зелімхана,<br />
Засліплюй окупантам зір,<br />
Як правда й честь недоторканна,<br />
Як “Кобзаря” святий папір,<br />
Як страх відомсти серед ночі,<br />
Як плаха, що на вбивцю жде,<br />
Як скарги й проклятьби жіночі,<br />
Як поле, від руди руде.<br />
Тяжкими рунами лавини,<br />
Що на Ельбрусі рве льоди,<br />
Ти їм зламай хребти і спини,<br />
Вдуши їх зброю назавжди,<br />
Каракульчею сніговиці<br />
Повій на них у смертні дні,<br />
І трупи їхні, темні й ниці,<br />
Накрий в задолинах Чечні.</p>

<div>




</div>

<p>О шапко, взята вже на мушку,<br />
Будь непробивна, мов гора,<br />
Де в травах, ніби в срібнім смушку,<br />
Збирає кулі дітвора!</p>
<p>***</p>

<div></div>