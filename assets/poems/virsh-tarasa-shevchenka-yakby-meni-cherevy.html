<strong>Тарас Шевченко – Якби мені черевики</strong>
<p>Якби мені черевики,<br />
То пішла б я на музики,<br />
Горенько моє!<br />
Черевиків немає,<br />
А музика грає, грає,<br />
Жалю завдає!<br />
Ой піду я боса полем,<br />
Пошукаю свою долю,<br />
Доленько моя!<br />
Глянь на мене, чорнобриву,<br />
Моя доле неправдива,<br />
Безталанна я!<br />
Дівчаточка на музиках<br />
У червоних черевиках,—<br />
Я світом нуджу.<br />
Без розкоші, без любові<br />
Зношу мої чорні брови,<br />
У наймах зношу!</p>

<div>




</div>

<p><em>[Друга половина 1848. Косарал]</em></p>

<div></div>