<strong>Антонич Богдан-Ігор – Сади</strong>
<p>Задзвеніли сади,<br />
задзвеніли піснями.<br />
Я такий молодий,<br />
повний юними днями.</p>
<p>Одяглися сади<br />
в черешневеє плаття.<br />
Рвучий струмінь води,<br />
наче юне завзяття.</p>

<div>




</div>

<p>Засміялись уста,<br />
засміялися очі.<br />
Грає радість пуста<br />
в весняні, теплі ночі.</p>
<p>Вже зелені сади,<br />
вже весни кантилена.<br />
Ще мій сміх молодий,<br />
і душа ще зелена.</p>
<p>Зашуміли сади,<br />
плине легіт привітний.<br />
Я такий молодий,<br />
а одначе самітний.</p>

<div></div>