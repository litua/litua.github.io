<strong>Микола Вінграновський – Ми підійшли до скирти, і впізнала…</strong>
<p>Ми підійшли до скирти, і впізнала<br />
Мене відразу скирта молода,<br />
І вже на груди кинулася скирта,<br />
Солом’яними стиглими руками<br />
Мене всього зненацька обпекла,<br />
Та зупинилась скирта: біля мене<br />
Стояла жінка світла і чужа,<br />
Із мовою нерідною для скирти,<br />
З великими, як зненависть, очима,<br />
В яких любов гойдалася моя…<br />
За руки взявшись, пружно і святково,<br />
Ми вилізли на скирту золоту,<br />
І, головою спершися у небо,<br />
Мені сказала жінка на вітрах,<br />
Щоб скочив я із скирти золотої<br />
На обережну листопадну ніч,<br />
І я на край вже зсунувся поволі,<br />
Як раптом скирта почала рости,<br />
Здіймаючи мене понад степами,<br />
Над селами, гаями уночі,<br />
Вже хмари омивають мої плечі,<br />
Уже в самому небі я стою,<br />
Уже по груди в небі, вже по пояс,<br />
Вже Україну видно мені всю,<br />
І світ. І Всесвіт, повний таємниці,<br />
І все благословенне у житті<br />
З відкритими обіймами чекає,<br />
Щоб скочив я до нього унизу!..<br />
І скочив я… І жінка засміялась<br />
Прозорою образою мені,<br />
Що я для неї так-таки й не скочив<br />
Із скирти золотої на стерню…</p>

<div>




</div>

<p><em>1959</em></p>

<div></div>