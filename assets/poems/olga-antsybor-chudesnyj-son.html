<strong>Ольга Анцибор – Чудесний сон</strong>
<p>Я сон сьогодні бачила чудесний:<br />
Мовби озера, ріки і моря<br />
Ввібрали в себе всю блакить небесну,<br />
В шовкові шати одяглась земля.</p>
<p>Стояла я, ще юна, й милувалась<br />
Красою неземною, раєм тим,<br />
А хмара чорна тихо насувалась,<br />
Тумани залягли, мов сизий дим.</p>
<p>І я в одну хвилину постаріла,<br />
І погляд мій щасливий враз погас,<br />
І коси пишні миттю побіліли,<br />
Завмерло все і зупинився час.</p>
<p>І так було безрадісно і темно,<br />
І так хотілось світла і тепла,<br />
І Бога я благала палко й щемно,<br />
Щоб знову зацвіла уся земля.</p>
<p>І Бог почув мої палкі благання,<br />
І обізвався голосом людським:<br />
– Ти ще пізнаєш ніжнеє кохання,<br />
Розвіється туманів сизий дим.</p>

<div>




</div>

<p>До тебе прийде хлопець синьоокий,<br />
Любов тобі останню принесе,<br />
Любов та буде, як ріка глибока,<br />
Що в засуху вологу всім несе.</p>
<p>Любов та буде, як роси краплинка,<br />
Любов та буде, як води ковток,<br />
Як виловлена з темних надр перлинка,<br />
І як ромашки ніжний пелюсток.</p>
<p>Не бійся ти її і не ховайся<br />
Від синьоокого, що вже до тебе йде,<br />
Ти почуттям палким уся віддайся,<br />
А зараз в небі сонечко зійде!</p>
<p>І сталось так. Враз сонце засіяло,<br />
І знову світ весь кольором заграв,<br />
Я юною й щасливою знов стала.<br />
І красеня мені Всевишній дав.</p>
<p>Дивлюсь – а очі в нього сині-сині,<br />
А тіло в нього сильне й молоде,<br />
І я йому належу вся віднині,<br />
Бо це ж від Бога хлопець цей іде.</p>

<div></div>