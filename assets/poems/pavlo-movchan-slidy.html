<strong>Павло Мовчан – Сліди </strong>
<p>Вийшов — дорога гуляє сама по собі,<br />
перепочивши при ярій вербі,<br />
в землю пустивши мичку коріння,<br />
щоб запастися довгим терпінням.<br />
Глянув: дорога струмує піском,<br />
не перейняти її батіжком —<br />
з яру на гірку, з шпилю в ярок<br />
віється весело пилу клубок.<br />
Віжки прядив’яні туго бринять,<br />
грузне у порох дороги печать:<br />
рівну дорогу копито горбатить,<br />
котиться лихо на коліщатах…<br />
Рушив — курилося рівне байдужжя,<br />
перетиналося степу окружжя;<br />
поглядом, слухом було не вгадать,<br />
де знакувала землю печать;<br />
хто зупинився, а хто повернувся —<br />
все заплелося у вічному русі.<br />
Пам’ять припала пилом доріг…<br />
Земле-землице, зраджуєш всіх,<br />
долі химерні рівняєш дощами,<br />
швидко течеш забутям попід нами.<br />
Став, але простір від мене тікав;<br />
пил зачерпнув — він запіксь в кулаках;<br />
кинув розпачливо груддя від себе,<br />
очі піднявши сподівано в небо:<br />
там ні позначок, ніяких рубців…<br />
Чую — холоне сльоза на щоці.</p>

<div>




</div>

<p>***</p>

<div></div>