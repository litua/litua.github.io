<strong>Максим Рильський – В високій келії</strong>
<p>В високій келії, самотно-таємничій,<br />
Де тіні вічнії спинились у кутках,<br />
Сиджу за книгою. Ніхто мене не кличе,<br />
І до людей давно уже згубив я шлях.</p>
<p>Рядами гордими, проречисто-німими<br />
Стоять кругом книжки, нетлінні, мов краса,<br />
Як мисль, як ідеал. Хто розмовляє з ними,<br />
Для того все ясне: земля і небеса.</p>
<p>І чарівницькі скрізь чудні стоять прилади,<br />
І вищого огню блакитнеє крило,<br />
Мов одблиск сяєва взискуємого града,<br />
Освітлює моє натруджене чоло.</p>

<div>




</div>

<p>Не Бог, не сатана витає надо мною,<br />
А інший, дивний дух на все кладе печать<br />
Прозорої краси і срібного спокою,<br />
Яких земним устам не чуть і не назвать.</p>
<p>І опіуму дим у мертвий час півночі<br />
По келії пливе, і в тьмі його встають<br />
Лиця незнаного ясні, недвижні очі,<br />
І заворожують, і світять, і зовуть.</p>
<p>В високій келії, щасливо-одинокий,<br />
Чернець без божества і жрець без молитов,<br />
Найшов я крижаний і незглибимий спокій,<br />
Що більший над земні страждання і любов.</p>

<div></div>