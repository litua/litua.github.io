<strong>Тарас Шевченко – Псалми Давидові</strong>
<p>1</p>
<p>Блаженний муж на лукаву<br />
Не вступає раду,<br />
І не стане на путь злого,<br />
І з лютим не сяде.<br />
А в законі господньому<br />
Серце його й воля<br />
Навчається; і стане він —<br />
Як на добрім полі<br />
Над водою посаджене<br />
Древо зеленіє,<br />
Плодом вкрите. Так і муж той<br />
В добрі своїм спіє.<br />
А лукавих, нечестивих<br />
І слід пропадає,—<br />
Як той попіл, над землею<br />
Вітер розмахає,<br />
І не встануть з праведними<br />
Злії з домовини.<br />
Діла добрих обновляться,<br />
Діла злих загинуть.</p>
<p><a name="12"></a>12</p>
<p>Чи ти мене, боже милий,<br />
Навік забуваєш,<br />
Одвертаєш лице своє,<br />
Мене покидаєш?<br />
Доки буду мучить душу<br />
І серцем боліти?<br />
Доки буде ворог лютий<br />
На мене дивитись<br />
І сміятись! Спаси мене,<br />
Спаси мою душу,<br />
Да не скаже хитрий ворог:<br />
«Я його подужав».<br />
І всі злії посміються,<br />
Як упаду в руки,<br />
В руки вражі. Спаси мене<br />
Од лютої муки,<br />
Спаси мене,— помолюся<br />
І воспою знову<br />
Твої блага чистим серцем,<br />
Псалмом тихим, новим.</p>
<p><a name="43"></a>43</p>
<p>Боже, нашими ушима<br />
Чули твою славу,<br />
І діди нам розказують<br />
Про давні кроваві<br />
Тії літа; як рукою<br />
Твердою своєю<br />
Розв’язав ти наші руки<br />
І покрив землею<br />
Трупи ворогів. І силу<br />
Твою восхвалили<br />
Твої люде, і в покої,<br />
В добрі одпочили,<br />
Славя господа!.. А нині<br />
Покрив єси знову<br />
Срамотою свої люде,<br />
І вороги нові<br />
Розкрадають, як овець, нас<br />
І жеруть! Без плати<br />
І без ціни оддав єси<br />
Ворогам проклятим;<br />
Покинув нас на сміх людям,<br />
В наругу сусідам,<br />
Покинув нас, яко в притчу<br />
Нерозумним людям.<br />
І кивають, сміючися,<br />
На нас головами;<br />
І всякий день перед нами —<br />
Стид наш перед нами.<br />
Окрадені, замучені,<br />
В путах умираєм,<br />
Чужим богам не молимось,<br />
А тебе благаєм:<br />
«Поможи нам, ізбави нас<br />
Вражої наруги.<br />
Поборов ти першу силу,<br />
Побори ж і другу,<br />
Ще лютішу!.. Встань же, боже,<br />
Вскую будеш спати,<br />
Од сліз наших одвертатись,<br />
Скорби забувати!<br />
Смирилася душа наша,<br />
Жить тяжко в оковах!<br />
Встань же, боже, поможи нам<br />
Встать на ката знову».</p>
<p><a name="52"></a>52</p>
<p>Пребезумний в серці скаже,<br />
Що бога немає,<br />
В беззаконії мерзіє,<br />
Не творить благая.<br />
А бог дивиться, чи є ще<br />
Взискающий бога?<br />
Нема добро творящого,<br />
Нема ні одного!<br />
Коли вони, неситії,<br />
Гріхами дознають?<br />
Їдять люде замість хліба,<br />
Бога не згадають,<br />
Там бояться, лякаються,<br />
Де страху й не буде.<br />
Так самі себе бояться<br />
Лукавії люде.<br />
Хто ж пошле нам спасеніє,<br />
Верне добру долю?<br />
Колись бог нам верне волю,<br />
Розіб’є неволю.<br />
Восхвалимо тебе, боже,<br />
Хваленієм всяким;<br />
Возрадується Ізраїль<br />
І святий Іаков.</p>
<p><a name="53"></a>53</p>
<p>Боже, спаси, суди мене<br />
Ти по своїй волі.<br />
Молюсь: господи, внуши їм<br />
Уст моїх глаголи,<br />
Бо на душу мою встали<br />
Сильнії чужії,<br />
Не зрять бога над собою,<br />
Не знають, що діють.<br />
А бог мені помагає,<br />
Мене заступає<br />
І їм правдою своєю<br />
Вертає їх злая.<br />
Помолюся господеві<br />
Серцем одиноким<br />
І на злих моїх погляну<br />
Незлим моїм оком.</p>
<p><a name="81"></a>81</p>
<p>Між царями й судіями<br />
На раді великій<br />
Став земних владик судити<br />
Небесний владика:<br />
«Доколі будете стяжати<br />
І кров невинну розливать<br />
Людей убогих? а багатим<br />
Судом лукавим помагать?<br />
Вдові убогій поможіте,<br />
Не осудіте сироти<br />
І виведіть із тісноти<br />
На волю тихих, заступіте<br />
Од рук неситих». Не хотять<br />
Познать, розбити тьму неволі,—<br />
І всує господа глаголи,<br />
І всує трепетна земля.<br />
Царі, раби — однакові<br />
Сини перед богом;<br />
І ви вмрете, як і князь ваш,<br />
І ваш раб убогий.<br />
Встань же, боже, суди землю<br />
І судей лукавих.<br />
На всім світі твоя правда,<br />
І воля, і слава.</p>

<div>




</div>

<p><a name="93"></a>93</p>
<p>Господь бог лихих карає —<br />
Душа моя знає.<br />
Встань же, боже,— твою славу<br />
Гордий зневажає.<br />
Вознесися над землею<br />
Високо, високо,<br />
Закрий славою своєю<br />
Сліпе, горде око.<br />
Доки, господи, лукаві<br />
Хваляться, доколі<br />
Неправдою? Твої люде<br />
Во тьму і в неволю<br />
Закували… добро твоє<br />
Кров’ю потопили,<br />
Зарізали прохожого,<br />
Вдову задавили<br />
І сказали: «Не зрить господь,<br />
Ніже теє знає».<br />
Умудрітеся, немудрі:<br />
Хто світ оглядає,<br />
Той і серце ваше знає,<br />
І розум лукавий.<br />
Дивітеся ділам його,<br />
Його вічній славі.<br />
Благо тому, кого господь<br />
Карає між нами;<br />
Не допуска, поки злому<br />
Ізриється яма.<br />
Господь любить свої люде,<br />
Любить, не оставить,<br />
Дожидає, поки правда<br />
Перед ними стане.<br />
Хто б спас мене од лукавих<br />
І діющих злая?<br />
Якби не бог поміг мені,<br />
То душа б живая<br />
Во тьмі ада потонула,<br />
Проклялась на світі.<br />
Ти, господи, помагаєш<br />
По землі ходити.<br />
Ти радуєш мою душу<br />
І серце врачуєш;<br />
І пребудет твоя воля,<br />
І твій труд не всує.<br />
Вловлять душу праведничу,<br />
Кров добру осудять.<br />
Мені господь пристанище,<br />
Заступником буде<br />
І воздасть їм за діла їх<br />
Кроваві, лукаві,<br />
Погубить їх, і їх слава<br />
Стане їм в неславу.</p>
<p><a name="132"></a>132</p>
<p>Чи є що краще, лучче в світі,<br />
Як укупі жити,<br />
З братом добрим добро певне<br />
Познать, не ділити<br />
Яко миро добровонне<br />
З голови честної<br />
На бороду Аароню<br />
Спадає росою<br />
І на шитії омети<br />
Ризи дорогії;<br />
Або роси єрмонськії<br />
На святії гори<br />
Високії сіонськії<br />
Спадають і творять<br />
Добро тварям земнородним,<br />
І землі, і людям,—<br />
Отак братів благих своїх<br />
Господь не забуде,<br />
Воцариться в дому тихих,<br />
В сем’ї тій великій,<br />
І пошле їм добру долю<br />
Од віка до віка.</p>
<p><a name="136"></a>136</p>
<p>На ріках круг Вавілона,<br />
Під вербами, в полі,<br />
Сиділи ми і плакали<br />
В далекій неволі;<br />
І на вербах повішали<br />
Органи глухії,<br />
І нам стали сміятися<br />
Едомляне злії:<br />
«Розкажіть нам пісню вашу,<br />
Може, й ми заплачем.<br />
Або нашу заспівайте,<br />
Невольники наші».<br />
Якої ж ми заспіваєм?<br />
На чужому полі<br />
Не співають веселої<br />
В далекій неволі.<br />
І коли тебе забуду,<br />
Ієрусалиме,<br />
Забвен буду, покинутий,<br />
Рабом на чужині.<br />
І язик мій оніміє,<br />
Висохне лукавий,<br />
Як забуде пом’янути<br />
Тебе, наша славо!<br />
І господь наш вас пом’яне,<br />
Едомськії діти,<br />
Як кричали ви: «Руйнуйте,<br />
Руйнуйте, паліте<br />
Єрусалим!..» Вавілоня<br />
Дщере окаянна!<br />
Блаженний той, хто заплатить<br />
За твої кайдани!<br />
Блажен, блажен! Тебе, злая,<br />
В радості застане<br />
І розіб’є дітей твоїх<br />
О холодний камінь!</p>
<p><a name="149"></a>149</p>
<p>Псалом новий господові<br />
І новую славу<br />
Воспоєм честнйм собором,<br />
Серцем нелукавим;<br />
Во псалтирі і тимпані<br />
Воспоєм благая,<br />
Яко бог кара неправих,<br />
Правим помагає.<br />
Преподобнії во славі<br />
І на тихих ложах<br />
Радуються, славословлять,<br />
Хвалять ім’я боже;<br />
І мечі в руках їх добрі,<br />
Гострі обоюду,<br />
На отмщеніє язикам<br />
І в науку людям.<br />
Окують царей неситих<br />
В залізнії пута,<br />
І їх, славних, оковами<br />
Ручними скрутять,<br />
І осудять губителей<br />
Судом своїм правим,<br />
І вовіки стане слава,<br />
Преподобним слава.</p>
<p><em>19 декабря 1845, </em><br />
<em>Вьюниіца</em></p>

<div></div>