<strong>Павло Мовчан – Вересневий вальс </strong>
<p>Усупереч усьому був вересень тривалим:<br />
куницями снував і яблука котив…<br />
Хоч на кілку кашкет вже теліпавсь зів’яло<br />
і, репнувши, кавун сміявся золотим.<br />
Мене ти вже не ждеш… Я й сам не жду нікого…<br />
То промайнеш в юрмі, то виринеш зі сну,<br />
на обрії зійшлись в одну — прямі дороги,<br />
а я собі обрав криву і затісну…<br />
Торкаюся тебе то поглядом, то слухом,<br />
та куряви крило сухі стручки мете…<br />
І жовтий вихор мчить мені навстіч щодуху,<br />
лиш порох осіда на листя золоте…<br />
Кого він доганя? Із-під коліс яких він?<br />
І піднятий він ким, розтертий був коли?<br />
Я руки розгорнув — спіймав в обійми вихор:<br />
у вальсі закружляв, що голову хмелив…<br />
—Тра-рай-ра-ра, — мій вересню святковий!<br />
Танцюю — на зубах пісок скрипить, скрипить…<br />
Кружля мене, ще й як! — цей вихор безголовий,<br />
у поли загорнув — не хоче відпустить,<br />
кашкет мій на кілку, сорочка повна вітру,<br />
куниці витікають струмками з рукавів…<br />
Розпорошилась ти. Лиш спогад цьоголітній<br />
уяву кружеляв і в танець вихор вів.<br />
Давно її нема, але ж і ти примарний…<br />
Сорочка кружеля, хитається кашкет…<br />
Далеко торохтить порожній віз базарний,<br />
він котиться назад, а вихор мчить вперед.</p>

<div>




</div>

<p>***</p>

<div></div>