<strong>Микола Вінграновський – Темніє вечір, вівці і горби…</strong>
<p>Темніє вечір, вівці і горби,<br />
Погуцали під гору дві смереки,<br />
Боками світять хмари і гриби,<br />
І світить Шлях, що із Варяг у Греки…</p>

<div>




</div>

<p>Поворухнися, дощику, і стань!<br />
Полоскочи метелику за вухом,<br />
А там піди, як схочеш, на Обухів,<br />
Обухова не схочеш — на Саврань!</p>
<p>І ти, темнава птице, не лети<br />
Із мого серця в летище далеке-<br />
Вечірнє слово тихо засвіти,<br />
Як світить Шлях, що із Варяг у Греки.</p>
<p><em>1980</em></p>

<div></div>