<strong>Роман Купчинський – Накрила нічка, та й тихесенька…</strong>
<p>Накрила нічка, та й тихесенька,<br />
Земленьку кругом.<br />
Лиш вітер мряки жене злегенька<br />
Над розіспаним лугом.</p>
<p>І до любови накликають<br />
Чарівниченька-солов’ї.<br />
а місяць срібний розтягає<br />
Чарівну пряжу мрій.</p>
<p>Там при окопах на долині<br />
Стоїть поручник молодий.<br />
Йому щохвилі вилітає<br />
Зітханнячко з грудей.</p>
<p>“Спи, дівчино, спи, кохана,<br />
Злоті мрії-сни.<br />
І про мене, голубонько,<br />
Не забудь спімни”.</p>
<p>А там у Львові музики грають,<br />
Танець жваво йде.<br />
Дівочі очі як зорі, сяють,<br />
Любка всіх вперед веде.</p>
<p>І усміхається чарівно,<br />
І клонить голову на грудь.<br />
А сотник просить, сотник молить:<br />
“Кохана, не забудь”.</p>

<div>




</div>

<p>Сіріє ранок, світла гаснуть,<br />
Тяжіє сонна голова.<br />
А сотник шепче ще до вушка<br />
Прощальнії слова.</p>
<p>“Спи, дівчино, спи, кохана,<br />
Злоті мрії-сни.<br />
І про мене, голубонько,<br />
Не забудь спімни”.</p>
<p>Ударив гранат, як грім гримучий,<br />
Землю розгорнув.<br />
Збудив окопи і ліс дрімучий,<br />
І ставок, що вже заснув.</p>
<p>Там при окопах на долині<br />
Лежить поручник молодий.<br />
Йому потічком випливає<br />
Червона кров з грудей.</p>
<p>І знову стихло все довкола,<br />
Ставок заснув, здрімнувся ліс.<br />
А тільки вітер по соснині<br />
Зітхання тихо ніс.</p>
<p>“Спи, дівчино, спи, кохана,<br />
Злоті мрії-сни.<br />
І про мене, голубонько,<br />
Не забудь спімни”.</p>

<div></div>