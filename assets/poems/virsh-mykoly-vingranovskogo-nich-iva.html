<strong>Микола Вінграновський – Ніч Івана Богуна</strong>
<p>Болиш?<br />
Боли ж!<br />
Боли,<br />
Бо лине крик<br />
Від можа і до можа Україною,<br />
І панський перехняблений язик<br />
Хрипить над нею стомленою слиною.<br />
І меч горить над гривою коня,<br />
І паля з горла кров’ю обгоріла,<br />
Там ребра на гаках, де воля говорила,<br />
Там червоніє чорне вороння.<br />
Ні шелесту, ні диму з димарів,<br />
Лиш свище вітер черепу у вуха,<br />
По світу в’ється людська потеруха,<br />
Що звір і той без люду олюднів.</p>
<p>Невірна ніч, непевна — тупу-тупу —<br />
Безнебна ніч — татари де?! — прийшла.<br />
Шикує смерть — не спіте! — труп по трупу,<br />
Ридають коні, кублиться імла.<br />
Хропуть шаблі, і ядра захропли.<br />
Хропе і втома, цямкає губами,<br />
І хмара ріжеться кривавими рогами<br />
В безнебнім небі чорними шляхами,<br />
І тиша спить, і віти, і вітри.<br />
Мазниці густо сплять, і кругле сплять колеса,<br />
І кулям сняться голови й серця:<br />
Невірна ніч! Ганьба довготелеса<br />
Схиляється до нашого лиця.<br />
Ганьбо! Ганебино! Ганьбище, ти над нами!<br />
Твій віщий зір на нашому чолі,<br />
Що нашими козацькими кістками<br />
Проторохтиш в землі і по землі.</p>
<p>Могил нема. Могили повтікали.<br />
Дніпро утік — осталась лиш вода.<br />
І вовчі небеса — над вовчими віками<br />
Снують свою ходу — печальна та хода.</p>
<p>І нипає помазаником божим<br />
Півправда, півсвобода, півжиття.<br />
І за народом згорбленим та босим<br />
Пильнує без’язике небуття.<br />
З ножів і душ, де голо і де кволо,<br />
В осліпленій сльозами сліпоті<br />
Тікає воля, дух її і слово.<br />
І грає рабство в сурми золоті.<br />
Ніде нікого. Правда горілиці<br />
Лежить в траві і власну лиже кров,<br />
І мочить морду серце у горілці,<br />
І душить душу зраджена любов.<br />
Ніде нікого. Будякові очі<br />
Важкими бджолами, вмираючи, гудуть,<br />
Татарський кінь стриже вухами ночі,<br />
І місячні серпи ті ночі в копи жнуть.<br />
Та не дай боже, та не дай нікому,<br />
Як оцьому народоньку молодому!..</p>
<p>Ой не дай, не дай,<br />
А як дай, то вбий.<br />
Покарай його, погуби,<br />
Во язицех всіх, во думках святих<br />
Покарай його, загуби,<br />
Щоб не мучивсь так, не страждав отак<br />
Цей народ-козак…</p>

<div>




</div>

<p>…Ні клятв, ні сліз і ні колін!<br />
Лиш горде горе тонкостанне.<br />
Вікно, і вітер, і квилінь,<br />
Квиління віт неперестанне.<br />
Листопад… що ти? А якби<br />
Отак усе відкрокувалось,<br />
Все до початку відмоталось,<br />
Як жив би ти і що робив?<br />
Що б ти робив?<br />
…Покинь. Дивись.</p>
<p>Краще дивись, як мла намулиться,<br />
Як листопадний мокрий лист<br />
В краплисту шибку писком тулиться.<br />
Як би ти жив? Отак би й жив!<br />
Покинь! Ну, прошу! От, їй-богу!<br />
Сріблястий лист маслини-лоху,<br />
Темно-зелений лист ожин,<br />
Трепети лист сріблясто-чорний,<br />
І дуба-нелиня важкий,<br />
І лист акації, як човен,<br />
І сосен листя-їжаки —<br />
Все опадає…- і розтане<br />
У нім твоя і віт квилінь…<br />
Ні клятв, ні сліз і ні колін,<br />
Лиш горде горе тонкостанне…</p>
<p>Отак би жив. І за плечима<br />
Носив би торбу інших ран.<br />
І ця шинкарська Україна,<br />
Й кривавоносний ятаган<br />
Жилися б, їлися без тебе…<br />
Листопад від землі до неба<br />
І гілки у вікні капкан…</p>
<p>Що бачиш ти? За білим снінням<br />
Ти бачиш гори, степ і шлях,<br />
І мокрі щоки на щоках,<br />
І голос, зірваний тремтінням.</p>
<p>Прощальний час надій прощальних!<br />
Ми тут. Ми є. Ми — всі. Ми — гурт.<br />
Єднаймося! Ми той є грунт<br />
Подій майбутніх, вирішальних.</p>
<p>Ми знаємо, куди йдемо,<br />
Як наші ночі йдуть за днями.<br />
І України знамено<br />
Кричить і горбиться над нами.</p>
<p>Не вірю в бога — в Україну.<br />
Вона мій бог і поводир.<br />
В свободу вірю, вірю в мир.<br />
І хоч загину — до загину.</p>
<p>Прозрімо ж! Люди ми чи ні?<br />
Чи ми раби борщу і сала?<br />
І наша воля нас зассала,<br />
Нас, та у нашому ж човні.<br />
До боюі Бо не буде бою.<br />
Ледачість знелюдить і вас.<br />
Відгасло літо — світ не згас,<br />
І я з тобою, як з собою…</p>
<p>Поміж ядер, гармат, і возів, й казанів<br />
Від Дунаю, Дністра і до Дону<br />
На плечах жебраків,<br />
на плечах козаків<br />
Домовина<br />
іде<br />
додому.<br />
То мене несуть, ще й коня ведуть,<br />
Кінь голівоньку хиле,<br />
В пережовклих степах золоту каламуть<br />
Вітер з Вінниці хвиле.</p>
<p><em>1965</em></p>

<div></div>