Іван Андрусяк – на ліктях вже не мозолі…<p>на ліктях вже не мозолі<br />
на ліктях п’яти<br />
на золотисто-жовтім тлі<br />
зринаєш п’ятим</p>
<p>у першого в блідій руці<br />
курмей зов’ялий<br />
а під проваллями синці<br />
сліпих конвалій</p>
<p>у другого на рукаві<br />
пов’язка-промінь<br />
і місяць усмішки кривий<br />
на вістрі коми</p>

<div>




</div>

<p>погнутий судорожжю слів<br />
корозій жестів<br />
не може третій ув імлі<br />
очей отверзти</p>
<p>і я у плетиві-гіллі<br />
мовчу четвертим<br />
і запах безу на землі<br />
як запах смерти…</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>