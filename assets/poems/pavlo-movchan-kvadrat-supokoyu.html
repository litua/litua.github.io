<strong>Павло Мовчан – “Квадрат супокою…” </strong>
<p>Квадрат супокою<br />
і тиші квадрат,<br />
І втиснутий сон<br />
у місячні стіни,<br />
А тиша надворі стоїть на колінах<br />
І зорі, мов книги, читає підряд.<br />
Ти руки тривожні<br />
мені простягла,<br />
Мов віти крислаті<br />
з важкими плодами,<br />
Над серцем моїм їх повільно<br />
гойдаєш —<br />
Я лячно дивлюся,<br />
бо плід упаде.<br />
Квадрат хвилювання<br />
і світла квадрат,<br />
То місяць спливає<br />
по стінах, по стелі,<br />
І руки твої попливли каруселлю,<br />
Скаженим вогнем у кімнаті горять.<br />
Підпалений сон<br />
відкотився за двері,<br />
Налякана тиша шукає притулку, —</p>

<div>




</div>

<p>Кружляє в кімнаті вінок поцілунків,<br />
Немов зворохоблений смерч на озерах.<br />
І райдуги, райдуги, вписані в спокій,<br />
І радіус сміху у замкнутім колі,<br />
Увінчаний відчаєм зліт твій високий<br />
Єднається з словом єдиним: «Ніколи!»</p>
<p>***</p>

<div></div>