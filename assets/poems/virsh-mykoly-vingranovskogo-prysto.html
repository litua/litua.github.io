<strong>Микола Вінграновський – Пристою коло тебе і візьму…</strong>
<p>Пристою коло тебе і візьму<br />
Ту вогнелику пам’ять незабуту:<br />
Переведу на слово, на тасьму,<br />
На руку ту, що нас веде за руку.</p>
<p>Гірка моя прискорена любов:<br />
На світі Севастополів немає !<br />
Пострілена і перебита кров<br />
Мене далеко й довго обнімає.</p>

<div>




</div>

<p>То не могили братські — очі йдуть:<br />
Не дивляться ні каро, ані синьо…<br />
Ми з вами, добрі: бути! бути! буть!<br />
А слива зацвіла так синьосливо…</p>
<p>А літо синє підніма крило,<br />
Летить до себе наче — а від себе…<br />
Щасливе небо — з вами теж було.<br />
Не віддавайте неба нам. Хоч треба.</p>
<p>Нам треба вас. Ми є, але без вас…<br />
У братськім поіменні й безіменні<br />
Ваш каро-синій, синьо-карий час —<br />
На всі часи знаменні і священні.</p>
<p><em>1976</em></p>

<div></div>