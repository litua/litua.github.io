<strong>Леся Українка – Сфінкс</strong>
<p>Колись давно, під сонцем полудневим,</p>
<p>Серед мовчазної розлогої пустині<br />
І розпачливо-мертвого простору<br />
В душі раба, що зріс в тяжкій неволі,<br />
Вродилась мрія і запанувала<br />
Над ним, своїм творцем, потужно й міцно,<br />
Міцніш від влади сильних фараонів.<br />
І наказала мрія взяти камінь<br />
З гарячих скель лівійської пустині<br />
І з нього витесать дивну подобу<br />
На вічну загадку вікам потомним.</p>
<p>І став тесати раб гарячий камінь,</p>
<p>І все було палким в годину творчу:<br />
І небо, і земля, і камінь, і різець,<br />
І серце майстра; мов гарячий присок,<br />
Летіли з-під різця уламки дрібні.<br />
І згодом на розпеченім піску<br />
З’явився твір, немов жива потвора:<br />
Ліниве тіло лева простяглеся,<br />
Мов спекою пригнічене в полуднє,<br />
Та загадкова людська голова<br />
Здіймалась гордо і дивилась просто<br />
Камінним поглядом поперед себе,<br />
А на устах був усміх зловорожий.<br />
Той погляд і той усміх був страшніший,<br />
Аніж убійче сонце у пустині.</p>

<div>




</div>

<p>І та потвора стала в людях богом,</p>
<p>Їй будувалися просторі храми<br />
З важкими колонадами; а барки,<br />
Убрані лотосом, несли їй жертви.<br />
Легенди почали складать про неї,<br />
Закрашені у густу барву крові;<br />
Співали їй свої пісні поети,<br />
А вчені будували піраміди<br />
З книжок, що мали загадку вгадати<br />
Очей таємних і ворожих уст.<br />
Там списані були усі імення<br />
Тої потвори: Сонце, Правда, Доля,<br />
Життя, Кохання і багато інших.<br />
Та краще всіх пристало слово: Сфінкс –<br />
Воно таємне, як сама потвора.</p>
<p>24.07.1900</p>

<div></div>