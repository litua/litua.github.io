<strong>Леонід Кисельов – З листа Джонатана Яреми Свіфта</strong>
<p>Я не хочу лежати в цій рабській землі,<br />
Радше спатиму в лондонській твані!<br />
Чи ж повірю, що тут, в світанковій імлі,<br />
Не розтане мій подих останній.</p>
<p>Чи ж повірю, що янголи бачать здаля<br />
І господь щиросердо кохає<br />
На малесенькій кульці, що зветься Земля —<br />
Порошину ірландського краю.</p>

<div>




</div>

<p>Захлинається серце: ласкавець, пророк…<br />
Захисти свої люди, воскресни!<br />
Це облуда, мара, бо мій шлях до зірок,<br />
Це вони мої браття і сестри.</p>
<p>Я любив і кохав, і в найтяжчій борні<br />
Не загасли роки мого шалу.<br />
Та все більше скорботи лишалось мені<br />
І все менше любові лишалось.</p>
<p>Як нестерпно щоранку болить голова —<br />
Мабуть, час вже додому, додому.<br />
І ніщо вже не важить, я все змарнував,<br />
Поховайте хоч в пеклі самому!</p>
<p><em>1968</em></p>

<div></div>