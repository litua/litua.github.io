<strong>Іван Франко – «Весно, ох, довго ж на тебе чекати!..»</strong>
<p>Весно, ох, довго ж на тебе чекати!<br />
Весно, голубко, чому ж ти не йдеш?<br />
Чом замість себе до вбогої хати<br />
Голод і холод, руїну і страти<br />
В гості ти шлеш?<br />
Бач, уже май зачинаєсь! О маю,<br />
Чом же мерцем ти приходиш на світ?<br />
Пусто і мертво по полю, по гаю,<br />
Лиш олов’янії хмари вкривають<br />
Весь небозвід.<br />
Стогін іде по селищах убогих,<br />
Діти гуртами на задавку мруть,<br />
Сіна нема й стебельця в оборогах,<br />
Гине худібка, по долах розлогих<br />
Води ревуть.<br />
«Згинем, – люд шепче. – Таж горе не саме<br />
Звикло ходить. Або пошесть прийде,<br />
Або – не дай боже – Польща настане».<br />
От як сей рік зустрічають селяни,<br />
Весно, тебе.</p>

<div>




</div>

<p>1881</p>

<div></div>