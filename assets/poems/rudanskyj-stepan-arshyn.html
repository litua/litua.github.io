<strong>Руданський Степан – Аршин</strong>
<p>Іде Мошко через ліс,<br />
Аж вовк вибігає;<br />
Мошко скочив на пеньок,<br />
Аршин підіймає.</p>
<p>І аршином навісний<br />
До вовка цілиться —<br />
Аж тут — трах! — із-за корчів<br />
Бахнула рушниця.</p>
<p>Бідний Мошко як стояв,<br />
Так і затрусився<br />
Та із пеньку сторчака<br />
В рів і покотився.</p>

<div>




</div>

<p>От ті вовка потягли,<br />
Покинули жида…<br />
Але якось у рові<br />
Одійшла огида.</p>
<p>І зводиться стихача,<br />
Аршин підіймає,<br />
Оглядає здалеки<br />
Та й сам промовляє:</p>
<p>«Вісім,— каже,— літ ходив<br />
Я з тобою шити,<br />
А все-таки я не знав,<br />
Що ти був набитий».</p>

<div></div>