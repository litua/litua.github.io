<strong>Микола Руденко – Рима</strong>
<p>До рими байдуже мені —<br />
Ні, не вона хвилює вічно.<br />
Хвилює дух, що у вогні<br />
Живе могутньо, вулканічне.</p>
<p>Він сам не відає, чому<br />
Прийшов сюди. де стогнуть люди, —<br />
Де у пекельному диму<br />
Його на хрест пошлють Іуди.</p>

<div>




</div>

<p>Той пломінь щирий не шукай<br />
В брошурі чи газетній гранці —<br />
Знаходити його звикай<br />
У сонячнім протуберанці.</p>
<p>Якщо пробився вільний дух<br />
Розковано, могутньо, зримо,<br />
То навіть вишуканий слух<br />
Не стане вимагати рими.</p>
<p>Ні, не до віршів поспіша —<br />
Вогню шукає молодь чиста…<br />
Мовчи, коли мовчить душа.<br />
А рима —<br />
<em>Справа особиста.</em></p>

<div></div>