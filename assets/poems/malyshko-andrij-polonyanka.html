Малишко Андрій – Полонянка<p>То не лебеді — в тучі діброва;<br />
Може танком, як туча, пройти?<br />
Ти стоїш, молода, тонкоброва,<br />
Комсомолка — з десятого — ти.</p>
<p>І немає для смутку причини:<br />
Ліс та поле — із золота мур,<br />
І тополі, неначе в Тичини,<br />
В рокотанні-риданні бандур.</p>
<p>Не суворо на серці, не гнівно,<br />
А за тебе тривожуся я.<br />
Катерино моя, Ковалівно,<br />
Степова чарівнице моя!</p>
<p>Степовичка, сама задніпрянка,<br />
З діда-прадіда — всі бойові.<br />
Заспіваєш — аж світяться ранки,<br />
Засмієшся — встають неживі.</p>
<p>У роботі і сонця не бачиш,<br />
У любові — як пломінь з пожеж.<br />
З горя стлієш, але не заплачеш,<br />
Пересохнеш, але не впадеш.</p>
<p>Он виходить війна і клекоче,<br />
І обагрює кров’ю краї,<br />
На твої ненахмурені очі,<br />
На осяяні руки твої,</p>
<p>На віночок двох кіс понад чолом,<br />
На уста, не ціловані вніч,<br />
Над твоїм ще невиданим болем<br />
Із страшних залізняцьких сторіч,</p>
<p>Понести тебе в даль горобину,<br />
Безгріховну — ввести до гріха,<br />
Стан високий зігнуть, як билину,<br />
А билина в покорі всиха.</p>
<p>Що ж то обрій виблискує гнівно?<br />
Що ж не сплю і тривожуся я?<br />
Ти не знаєш того, Ковалівно,<br />
Степова чарівнице моя!..</p>
<p>I</p>
<p>Виходив Дудар рано з хати.<br />
Корів на пашу гнать чи ні?<br />
Гудуть за обрієм гармати,<br />
В стривоженій далечині.</p>
<p>Обози. Трактори. Двоколки.<br />
І санітари на возах,<br />
І неба синього подолки,<br />
В диму, у грозах, у сльозах.</p>
<p>Уже гуторили в артілі,<br />
Що з хлібом буде? Як лани?<br />
Стежки, у спеці поруділі,<br />
Бензином пахли від війни.</p>
<p>Біженці йшли у полі, в лузі,<br />
В садах, в артілях, по окрузі,<br />
Варили юшку, а малі…<br />
Малята спали на землі.</p>
<p>Без пелюшок та без одежі<br />
Несли їх старші із дворів,<br />
Де з туч вогненної мережі<br />
Щербатий місяць вслід горів.</p>
<p>І не було в них ні колиски,<br />
Ні ложки звичної, ні миски,<br />
У школі, в полі чи в яру,<br />
В артилерійському жару,</p>
<p>Ні теплих ліжок в темнім полі.<br />
Живим, як кажуть, повезло:<br />
Несли малий шматочок долі,<br />
У смерті вирваний на зло!</p>
<p>Не легко йти із свого краю,<br />
У ярові, зелені дні.<br />
Я цим страждав, це добре знаю<br />
І на війні й не на війні.</p>
<p>Це й Дудар бачив. Видно, горе<br />
Людей жене. Біда, біда!..<br />
В світання росне, півпрозоре<br />
Брела в долину череда.</p>
<p>За темнокорими дубами,<br />
За сивим плетивом стежок,<br />
Корови, шепчучи губами,<br />
Втикали морди в моріжок.</p>
<p>Рожеві ніздрі свіжомиті,<br />
Нагріті вітром з дальніх гін,<br />
І слини довгі, теплі ниті<br />
Звисали низько до колін.</p>
<p>Старий давно глядів скотину,<br />
Не перше літо — вісім літ.<br />
Він восени зайде в хатину,<br />
Латає чоботи, свитину,<br />
Та й знов в артіль, давати звіт,</p>
<p>Корма виписувать, дійниці<br />
Дояркам лагодить в жнива.<br />
І дні текли, немов з криниці<br />
Вода джерельна, грозова.</p>
<p>Дійшло до слави з добрих звичок,<br />
Я сам лічити не берусь,<br />
Він скільки виростив теличок:<br />
Красуль, і Лисок, і Марусь,</p>
<p>Породистих, напів і простих,<br />
Крутих коров’ячих голів,<br />
Білявобоких, рудохвостих,<br />
Могутніх, вкормлених волів.</p>
<p>Лилося молоко в дійниці,<br />
Телят загонисту орду<br />
Купали часто молодиці,<br />
Давали пійла по труду.</p>
<p>Можливо, це картина мила,<br />
Коли б у червні, на зорі,<br />
Двох бомб фашистська, люта сила<br />
Не засвистіла у дворі.</p>
<p>Біля телят ходили діти,<br />
І сонце падало на тік,<br />
Вони не знали бомб приміти<br />
За свій малий, дитячий вік.</p>
<p>Телята руки їм лизали,<br />
А сонце гладило чуби.<br />
Як жаль, під вибухом лежали<br />
Лиш два розчахнені дуби.</p>
<p>А де ж дітей шукати будем?<br />
А де їх сон тяжкий розбудим?<br />
Нічого, мамо, чорна мла<br />
Не тільки ваших повила…</p>
<p>II</p>
<p>З Білоцерківщини ясної,<br />
З трипільських урвищ і ярів,<br />
Як перший пролісок весною,<br />
Останній промінь догорів.</p>
<p>Заскреготіли танки горами,<br />
Бензином, потом і моторами<br />
Дихнуло в ніч, війнуло в ніч.<br />
В пилюці, з раненими й хворими,<br />
З розгубленими і суворими<br />
Ми відступали пліч-о-пліч.</p>
<p>І міномети били з потаю,<br />
Дощі розривів над піхотою,<br />
Осколків виблиски в гаю,<br />
І вітер ніс у даль скорботою<br />
Тривожну молодість мою.</p>
<p>Вона жила іще минулими<br />
Ясними, теплими, розгулими<br />
Літами, де то їм число?<br />
Та вже за вибухами й гулами<br />
Її, мов трісочку, несло,</p>
<p>Мов гілку з дуба, збиту бурею,<br />
У пил, в пожарища густі.<br />
Привіт тому, хто ніччю хмурою<br />
Не зблід на тисячній версті!</p>
<p>Хто йшов долинами й байраками,<br />
З полками, й сам, — як тільки міг,<br />
Гнівний, суворий чи заплаканий<br />
Для бою серце приберіг!</p>
<p>III</p>
<p>Марко служив у мехчастині<br />
Щось дев’ять місяців либонь,<br />
І ще він бачив ранки сині,<br />
Зорі вечірньої вогонь</p>
<p>В селі Лебідці, за дніпровим<br />
Зеленим вибалком крутим,<br />
За тим переліском дубовим,<br />
За тим промінням золотим,</p>
<p>Де спав у клуні, на соломі,<br />
Печалі мав малі, свої,<br />
Де снились думи невідомі<br />
Про ще невідані краї,</p>
<p>Про дівчину, яку? —А хто зна,<br />
— Була така, любив одну…<br />
Година тиха, передгрозна<br />
Дощами йшла на ярину.</p>
<p>В артілі сіяли пшеницю,<br />
Зерно підвозили, — тоді<br />
Раділи! Буде колоситься,<br />
Колюча, світла, як жар-птиця,<br />
Ясна, як зорі на воді.</p>
<p>Марко чималу мав турботу:<br />
Орали поле по ночах,<br />
Як кажуть, до восьмого поту,<br />
До поту й солі на плечах.</p>
<p>Ось глянь, стоїть вона, колюча,<br />
Вусата, росяна, важка,<br />
Пливе над нею сива туча<br />
Війни з-за темного лужка.</p>
<p>Доспіла, схилена, нежата,<br />
Поникла в куряву суху.<br />
— Це ж наша, хлопці!<br />
— Жаль, хлоп’ята!<br />
— Да, жаль!..<br />
По дальньому шляху</p>
<p>Повзли машини, гарби, танки,<br />
Легкі, вантажні, тягачі…<br />
Я знаю ці сумні світанки<br />
Над рідним краєм уночі.</p>
<p>Пшениця рвана, стигла, бита,<br />
Столочена, уся в пилу,<br />
Заплакала несамовита,<br />
Зашелестіла по валу,</p>
<p>Стеблини-руки підіймала<br />
До тих, хто пагубу завіз,<br />
Але війні було замало<br />
Її земних, зернистих сліз,</p>
<p>Її наливів колосистих,<br />
Її шумливо голосистих<br />
Вітрів, пісень, і ні к чому<br />
Стоділ розбомблених, в диму.</p>
<p>IV</p>
<p>Явір шумів на подвір’ї ізкраю,<br />
Нова ворітня в янтарній смолі.<br />
Батька Марко не застав; я не знаю,<br />
Де вже той був. До рожевого гаю<br />
Вечір відносив години малі.</p>
<p>Танки відходили.<br />
— Тату, я їду,<br />
Наша частина за Дніпр вируша!</p>
<p>Як мені важко по рідному сліду<br />
Йти, відступаючи! Наче душа<br />
Жаром осипана з того клопоту.<br />
Все розкажу, повернувшися в дім…<br />
Білий листок з польового блокноту,<br />
Що я про тебе іще оповім?</p>
<p>V</p>
<p>Серце Маркові тремтіло у грудях,<br />
Вгледів її між людьми молоду.<br />
Скочив з машини, обнявся при людях:<br />
— Як ти, Катрусю?<br />
— З артіллю піду!</p>
<p>Завтра худобу вигоним з долини,<br />
Трактори вже за Дніпром. Як не є,<br />
Підем в Задоння.<br />
— Марку!<br />
— Катерино,<br />
Катю, Катрусю, щастя моє!..</p>
<p>— Ти не забудеш?<br />
— А ти? — Не забуду!<br />
Може, писатимеш?<br />
— Як же, куди?..<br />
Танки відходили ген поміж люду,<br />
Клали, як борозни, темні сліди.</p>
<p>— Ну, поцілуй мене. — Поцілувала.<br />
Слово в устах, щоб не плакать, здержала.<br />
— Батька не бачив?<br />
— Ні, батько ж на луці.<br />
В білому платтячку, в громі, в пилюці<br />
Так і стояла.</p>
<p>VI</p>
<p>І по тій же дорозі,<br />
По ровах, по межі,<br />
Не в дощах, не в морозі<br />
Йшли свої, не чужі.</p>
<p>Хліба сушену корку<br />
Пожувати б не гріх.<br />
Поділяють махорку,<br />
Щоб цигарка на всіх.</p>
<p>Щоб цигарка курилась,<br />
Затягнися в диму,<br />
Щоб свої не журились<br />
У далекім дому!</p>
<p>Хмари стелять кереї,<br />
Йдуть бійці, не дрижать,<br />
І німецькі трофеї<br />
За плечима лежать:</p>
<p>Під руками ворожі<br />
Автомати у них,<br />
Сумки з рижої кожі<br />
На застібках складних.</p>
<p>Спохмурніли очима:<br />
Де домівка, сім’я? —<br />
В них біда за плечима<br />
Не трофейна, — своя!</p>
<p>Подоляни й волинці<br />
І полтавці вдалі<br />
Заховали в хустинці<br />
По шматочку землі.</p>
<p>А вона усихає,<br />
Палить груди, як жар,<br />
І дощу їй немає,<br />
І ні сонця, ні хмар.</p>
<p>Що посієш на людях,<br />
Де в пожежі поля?<br />
Б’ється серце у грудях,<br />
Вся на грудях земля.</p>
<p>VII</p>
<p>Кулемет десь полоще,<br />
Йде стежками відплат<br />
Катеринин молодший<br />
— Олексій — рідний брат.</p>
<p>А чи мати удома,<br />
Сипле курям зерна?<br />
Он дорога відома<br />
Й невідома, курна,</p>
<p>І чобітьми прибита<br />
Між незжатого жита,<br />
І осколками зрита,<br />
Одинока, одна.</p>
<p>— Здрастуй, Катю, де ж мати,<br />
Ти, сестрице, сама?<br />
Ходить з хати до хати<br />
Не війна, а чума.</p>
<p>— Ти спочинь, Олексію,<br />
Ляж, засни досхочу,<br />
Борошенця підсію,<br />
Пиріжків напечу.</p>
<p>Є півлітра в наборі,<br />
Є ще сало в коморі,<br />
Закопали від німця, —<br />
Принесу, полечу!</p>
<p>І зливала на руки<br />
Із дубової кружки.<br />
— Як живеться, Катрусю,<br />
Як сусіди, подружки?</p>
<p>Сів на лаву скрипучу.<br />
— Чи здорові-живі?<br />
Із ноги зняв онучу<br />
У багнюці, в крові.</p>
<p>Кашлянув якось сухо,<br />
Якось думно затих,<br />
А чи втома-задуха<br />
По дорогах крутих,</p>
<p>Чи атака й бомбьожка,<br />
Хоч і це півбіди.<br />
— Дай води мені трошки<br />
Дай, Катрусю, води.</p>
<p>Все прожите із думою<br />
Попливло між заграв.<br />
— Я приляжу, подумаю. —<br />
Звівсь. Хитнувся. І впав</p>
<p>На гречану солому,<br />
На дубовий поріг.<br />
Повернувся додому, —<br />
З дому вийти не зміг.</p>
<p>Потом виморив душу,<br />
Груди кашлем згнітив,<br />
Щось кричав про Катюшу<br />
На знайомий мотив.</p>
<p>Зморшки пнулись на чолі:<br />
— Де я, в хаті, в бою?<br />
Кликав армій в полі<br />
Тридцять сьому свою.</p>
<p>Стихла хата отецька,<br />
В лузі грім та луна.<br />
Ой, німецька, мертвецька,<br />
Чужедальня війна!</p>
<p>…Борошенця підсію,<br />
Буде свято не в час.<br />
Чуєш-бо, Олексію,<br />
Ворог у нас!</p>
<p>VIII</p>
<p>Четвертий тиждень ув артілі,<br />
У кожній хаті, у дворі<br />
Здирали хліб, кожухи білі,<br />
Сорочки, шиті до зорі,</p>
<p>Свитки овечі і верети,<br />
Глушили пострілом плачі,<br />
Гуртом до хати перлись, де то<br />
Скипає борщик у печі?</p>
<p>Була в них випивка багата,<br />
Скоромна страва, а для втіх<br />
Все голубів із автомата<br />
Стріляли в золоті підстріх.</p>
<p>Щоб ті вночі не вуркотіли<br />
І не будили запіяк,<br />
І в синє небо не летіли,<br />
Бо то ж фашистське, як-не-як.</p>
<p>Пан офіцер лежав у ліжку,<br />
Гарячий доїдав обід.<br />
Дитину вбили на обніжку,<br />
Щоб не кричало, де не слід.</p>
<p>Співало звечора надворі<br />
Щось про зозулю, зелен-гай,<br />
А в офіцера нерви хворі,<br />
Отож під нерви не співай!</p>
<p>Убили дитину. Я знав її в школі.<br />
Сиділо на парті, у першому класі,<br />
Водило у книзі пальчатком поволі,<br />
А вдома просило не каші, а “касі”.</p>
<p>І мати вже вишила платтячко красне,.<br />
Старі черевички підбили підбором.<br />
Лежи, над тобою зоря не загасне,<br />
Забите дитя під сосновим забором.</p>
<p>Для матері в світі коханіший хто є?<br />
Погляне на фото у тихій світлиці,<br />
На чесані вдвоє, заплетені вдвоє<br />
Тугі, коротенькі, русяві косиці.</p>
<p>Не кличу мертвих і не плачу,<br />
Бо сліз невистачить мені<br />
За кров загублену дитячу<br />
І за юнацьку в наші дні.</p>
<p>І за дідівську невхололу,<br />
І за дівочу, молоду,<br />
За всіх несхилених додолу,<br />
Але розпнутих у саду.</p>
<p>IX</p>
<p>Ходить староста півнем,<br />
Аж блищить борода.<br />
Матом тихим і рівним<br />
Всіх людей обклада.</p>
<p>В шапці теплій, у свиті,<br />
Оглядає краї.<br />
Коні добрі та ситі<br />
На конюшні, свої.</p>
<p>Дослужився до честі,<br />
В коменданта бува.<br />
І висить на міжхресті<br />
Не одна голова,</p>
<p>Охолола з удару,<br />
Почорніла від жару,<br />
Їй очей не підвести, —<br />
Третій день нежива.</p>
<p>Має староста знака,<br />
Любить слово “капут”.<br />
Люди кажуть: собака!<br />
Німці кажуть: зер гут!</p>
<p>— Я, — говорить, — є влада,<br />
Піднімецький король.<br />
Служиш радо не радо,<br />
А скорятися зволь.</p>
<p>— Я, — говорить, — владика,<br />
В матір, в бога, у дим! —<br />
Людська кривда велика<br />
Ходить слідом за ним.</p>
<p>Х</p>
<p>— Може, борщу тобі, хочеш? Подати?<br />
Рано із матір’ю хліба спечем.<br />
Чуєш, Олексо? Заснув, може, брате? —<br />
Катря ввійшла до стодоли й плечем</p>
<p>Сіно торкнула.<br />
— Вставай на часину,<br />
Сам же просив. —<br />
Та Олекса не спав.<br />
Бачив очей її синю росину,<br />
Брови тонкі, наче вперше впізнав.</p>
<p>Рису між брів, непомічену вчора.<br />
— Боже, як виросла! Бач, школярі!..<br />
То ж і Марко так за нею… —<br />
Надворі<br />
Сонце плело золоті ятері;<br />
Когут запіяв. — Не сплю, Катерино,<br />
Буду збиратись.<br />
— Куди?<br />
— А туди,<br />
В ліс, до своїх, до бійців, все єдино<br />
Гірше не буде, як цеї біди;<br />
Буду ходити від хати до хати,<br />
Зайди, ви чуєте? Блиснуть мечі!<br />
Буде земля їм на смерть вибухати,<br />
Буде вода їх топити вночі.<br />
Буде вогонь їх потрошити люто,<br />
Буде не сон їм, а кров звідусіль,<br />
Буде їм в чарку не хміль, а отрута,<br />
Буде їм порох, — не хліб да не сіль.<br />
Я вже за тими гостями догляну,<br />
Будь вони прокляті!<br />
Катре, біжи!<br />
— Брате, візьми мене.<br />
— Що ти, зарано!<br />
Будуть ще болі, печалі та рани,<br />
Я тебе кликну, скажу: пов’яжи!<br />
— Скоро ж то?<br />
— Ждіте. Бувай-но здорова! —<br />
Так і пішов по травиці рудій.<br />
Скільки з останнього братнього слова<br />
Носить вона і тривог і надій?</p>
<p>XI</p>
<p>Чужинці просто стали грудьми,<br />
На розстріл зводилась рука:<br />
Ходила чутка поміж людьми<br />
Про дивного Кармалюка.</p>
<p>Він бродить селами, ярами,<br />
Розбитим шляхом, пожарами,<br />
Сліди він бачить гвалтувань,<br />
Дитячі сльози в ранню рань;</p>
<p>Стежками житніми простими,<br />
Лісами темними, в диму.<br />
І тільки кликне хто: Устиме!<br />
Він одкликається йому.</p>
<p>Та не вертався ще додому,<br />
А по містечках тлів пожар.<br />
Казали, був він член обкому,<br />
А може й перший секретар.</p>
<p>А з ним виходять на майдани<br />
Російські хлопці-партизани,<br />
Ще й з Білорусії брати,<br />
І там фашисту не пройти.</p>
<p>Сам поліцай з Лебідки бачив,<br />
Як він на станції судачив<br />
Із перекупками в ряду.<br />
Купив два пряники морквяні,<br />
Сакви білені полотняні<br />
І зник. Ну, звісно, на біду!</p>
<p>Десь за Дніпром кричали півні,<br />
У Яровім, у Криворівні,<br />
Чотири дні та все підряд.<br />
А найстаріший півень злюче<br />
Як не запіє: Кармалюче!<br />
І він з’явивсь, хоч рад не рад…</p>
<p>Фашистам ніч не дав доспати,<br />
Забрав набої, автомати,<br />
Та й каже: вішайтесь сами.<br />
Зробили німці по петлюрі.<br />
— Мерщій влізайте! — Злі, понурі<br />
Полізли довгі, як соми.</p>
<p>Три дні висіли на майдані,<br />
А він ізник у димній рані<br />
В лісів’я Лебідське старе.<br />
Стріляли в нього в полі, в гаї<br />
Чужинці-зайди, поліцаї,<br />
А що поробиш? Не береї</p>
<p>Чи ще того свинцю немає,<br />
Чи притомились вороги,<br />
Що бідне серце вітром має,<br />
Налите дивної снаги.</p>
<p>Що в людське горе неминуче<br />
Летить, як птиця з висоти,<br />
Ой Кармалюче, Кармалюче,<br />
В яких піснях тебе знайти?</p>
<p>Йшли поїзди, за гулкими мостами<br />
В свисті і скреготі билась земля.<br />
Ранені кидались до нестями,<br />
В полі гнили… Ой поля ви, поля!</p>
<p>Жито сухим золотистим потоком,<br />
Чорними ріками вугіль і сталь.<br />
Сивим коровам, волам крутобоким<br />
В темних теплушках мчатися в даль.</p>
<p>Їх переріжуть на мюнхенській бойні,<br />
Вугіль у круппівських стліє печах,<br />
Жито жуватимуть в заупокойні<br />
Байстри гестапівські по ночах.</p>
<p>— Діду Мажуго, а, діду Мажуго,<br />
Де ви тут, чуєте? де ваш онук?<br />
— Тут ми, кхе-кхе, не турбуйтеся вдруге,<br />
Кличе не хто-небудь, — сам Кармалюк!</p>
<p>Верби похилі, кущі красноталу,<br />
Поїзд промчить, наче вогненний птах.<br />
Діда сніжок обсипає помалу,<br />
Вітер із ніччю квилить у дротах.</p>
<p>Толові шашки не дихають димом,<br />
Спить меленіт до своєї пори.<br />
— Митю, наглянь за шляхом нелюдимим,<br />
Воїнський, людський гуде з-за гори?</p>
<p>Мчить порожняк, пробігає дрезина,<br />
Чахка товарний, — минай, ні к чому,<br />
Діду дрімається; десь там родина…<br />
Митя-онук щось шепоче йому:</p>
<p>— Діду, ви чуєте? Гітлер стукоче! —<br />
Справді: з-за кручі гримить до містка<br />
Кільцями буферів з темної ночі,<br />
Бронеплощадками вдарити хоче,<br />
Вбить тебе, випалить, душе хистка!</p>
<p>В класних вагонах сидять офіцери,<br />
В’ється димок із тугих сигарет.<br />
Звівся Мажуга, як привид:<br />
— Тепера.<br />
Митю, пали! —<br />
Неба чорний намет<br />
Так затрясло, що посипались зорі,<br />
Рейки, мов коні, звились на диби.<br />
Скиглили збиті вагони: ми хворі!<br />
Прискало жаром залізо: губи!</p>
<p>І вітер дме з страшної кручі<br />
Слідом, де їхали брати.<br />
Ой Кармалюче, Кармалюче,<br />
В яких піснях тебе знайти?</p>
<p>XII</p>
<p>Оту доріжку, двір і хату,<br />
Поля, де виростала ти,<br />
Тебе, мовчазну й сивувату,<br />
Я не забув між суєти.</p>
<p>Жила від печі до колиски<br />
У тижні, в літа горьові,<br />
І все ж очей померхлі блиски<br />
Своєю правдою живі.</p>
<p>А що минуло, то й радіти.<br />
Бог з ним, як кажуть, хай мина.<br />
Пішли на щастя діти й діти,<br />
За рік, за другий — новина.</p>
<p>І нагодує, й поколише,<br />
Турбота є сім’ї усій.<br />
В дванадцятім знайшовся Гриша,<br />
В шістнадцятому — Олексій.</p>
<p>І кожна днина і хвилина<br />
Була, як золота казна.<br />
У двадцять третім — Катерина,<br />
Хоч Катерини хто не зна?</p>
<p>Ішли сусіди в теплу хату,<br />
Несли дарунки чи привіт,<br />
Вечерю їли небагату,<br />
Дитині зичили ста літ,</p>
<p>Повеселіли й танцювали<br />
До світанкової зорі.<br />
Дівча Катрусею назвали,<br />
Як у Шевченка в “Кобзарі”.</p>
<p>І діти виросли. З війною<br />
Пішли у світ. І за стіною<br />
Не чути сміху у дворі.<br />
А пiзнавала їх щоранку<br />
По свіжовмитих голосах…<br />
Найстарший Гриша, — той на танках,<br />
А Олексій — отут, в лісах.</p>
<p>Вечірній промінь гасне тихо,<br />
Дніпро сивіє аж до дна,<br />
Ти що згадала, Ковалихо,<br />
Об чім помислила, сумна?</p>
<p>І слово знов запломеніло,<br />
То Катря зводиться в тиші:<br />
— Якого болю наболіло,<br />
Як запеклося на душі!</p>
<p>Ви кажете, мамо, коритись не треба,<br />
Чи хто, може, гнувся у нашім роду?<br />
Нехай хоч повісять отам проти неба,<br />
А я не схилюсь, не скорюсь, не піду!</p>
<p>Була я в містечку, побачила вчора<br />
На розі, де сад, в ресторані вони, —<br />
Три німці обідають, дівчина скора<br />
Вино підливає: кушайте, пани! —</p>
<p>До тих, до есесівців. Три в капелюшках,<br />
Кармінові губи, паризькі духи, —<br />
Сидять з тими німцями золото-душки,<br />
Лукавлять, жартують, хі-хі да хи-хи.</p>
<p>Ви, мамо, їх знаєте: Ріта з аптеки,<br />
Маруся — зі мною ходила в загін,<br />
А третя ота, що прибула здалека,<br />
Жона лейтенантова, знав би то він!</p>
<p>Вино собі п’ють, заїдають омлетом,<br />
Печенею свіжою. Серце мені<br />
Згоріло. — Марусю! — й не дивиться, де там!<br />
А потім, все ж вийшла.<br />
— Не ті, каже, дні,<br />
Щоб нам гордувати. Буде голодуха,<br />
Зима, дорожнеча, — вмирати, чи як?<br />
— Чому ж тебе вчили в десятому, слухай,<br />
Щоб ти цілувала оцих запіяк?</p>
<p>Ти совісті, видно, навчилася мало,<br />
То вже й похилила гілля молоде.<br />
Он брата твого яке горе спіткало,<br />
Осліплений німцем, села не знайде.</p>
<p>Невже ти забула?<br />
— Ти, Катю, навіщо<br />
У душу груддя мені кидаєш? Він<br />
Погиб чи осліп, бо душею він вище,<br />
А я не чекаю людям перемін.</p>
<p>Маруся заплакала з болю й печалі,<br />
І жаль мене взяв, що вона, як дитя.<br />
— Із ними, кажу, ти сьогодні, а далі<br />
Буде каяття, та нема вороття,</p>
<p>А сором який? Із чужинцем заклятим<br />
Щоб жити? — то краще умри на шляху.<br />
Де рідна земля? Де подруги? Де мати?<br />
Невже тобі легко чуття ці продати<br />
На ласку чужинців, в годину лиху?</p>
<p>-I Катря аж зблідла од гніву, ув очах<br />
Задумливих, синіх, як небо в маю,<br />
Заблискало жаром в тих очах дiвочих,<br />
Зломилися брови (Маркові по ночах<br />
Десь видились, снились у дальнім краю).</p>
<p>— Ганьба яка!<br />
— Дочко, — озвалася мати. —<br />
То, правда, ганьба. Ти приляж та засни.<br />
Стара підвелася, бензину підляти<br />
В коптилку на комині.<br />
— Знать, до весни<br />
Ще наших не буде…</p>
<p>Ввижались щоднини<br />
Їй танки побілені, зірваний міст,<br />
Розбомблені, зриті далекі долини<br />
І Гриша Коваль, — її старший — танкіст.</p>
<p>Не те, що забитий, чи, скажем, каліка,<br />
Ні, дай бог, живий, але бачить вона,<br />
Як син просить пити, жадоба велика,<br />
А слова не чути, заносить луна.</p>
<p>Уста йому шерхлі, аж важко дивитись,<br />
Змарнів од бойовищ, хоча й не заслаб.<br />
Взяла б йому їсти, умитись, напитись,<br />
За тисячу верст пішачком донесла б.</p>
<p>Сорочку його — не армійську, дитячу,<br />
Білену, в волошках, в мужицькім цвіту,<br />
Поклала б на руку синовню гарячу,<br />
Не в ту, що стріляє, а в ліву оту.</p>
<p>— Ще наших не буде, — сама собі каже.<br />
І важко їй з того. Ночами один<br />
Приходить крізь муку, крізь марево враже.<br />
— Устань, мамо!<br />
— Хто це?<br />
— Це Гриша, ваш син.</p>
<p>І зайде він в хату несумовито,<br />
Танкісти й полковник з ним, звісно, як власть.<br />
І стане вона йому постіль стелити,<br />
Борщу з карасями на Стіл подасть.</p>
<p>Отак собі думає.<br />
— Мамо, лягайте,<br />
Вже пізно, а я вам таке ще скажу:<br />
За місяць, за другий ті німчики-зайди<br />
Полізуть не в добра, а в душу чужу.<br />
їх знищити б! —</p>
<p>Ніч повіває війною,<br />
Не спить Катерина з думками улад.<br />
І трубить у ріг на полях, за стіною<br />
Пожарами буйний, старий листопад.</p>
<p>XIII</p>
<p>Снився сон уночі Ковалисі:<br />
Наче поїзд поміж блискавиць<br />
Пробігає у димній завісі,<br />
Гнуться рейки тугих залізниць.</p>
<p>І цокоче, і свище, і лине<br />
В даль, де явір зелений зачах.<br />
З машиністом стоїть Катерина,<br />
Теплий вогник сіяє в очах.</p>
<p>А куди ж ти поїхала нині?<br />
Поїзд мчить в незнайомій долині.<br />
Ковалиха й питає:</p>
<p>— А руки,<br />
Хто зв’язать тобі, Катре, звелів?</p>
<p>Рейки в’ються, як чорні гадюки,<br />
На роздоллі осінніх полів.</p>
<p>І за тими глухими полями<br />
Кличе Катря, і та ще й не та.<br />
— Де ви, мамо? Ви чуєте, мамо?<br />
Я не ваша, не золота!</p>
<p>Я не бачу вас, де ви? Не чую,<br />
Наче зроду не знала, диви!<br />
На чужих подвориськах ночую,<br />
Я вже птиця-синиця, а ви<br />
Ще не птиця?<br />
Їй руку б подати.<br />
— Що ми, дочко, неначе сліпі?<br />
А земля, не на свято, — заклята,<br />
Не зелена — в болотній ропі,</p>
<p>По коліна засмоктує тихо,<br />
Стопудове на ноги звиса.<br />
І нема поїздів, Ковалихо,<br />
Тільки ніч і ясні небеса.</p>
<p>Катерина, схилившися поруч,<br />
Спить, як діти. На руку — щока.<br />
І твоя неутишена гореч<br />
Знову серце на бій виклика.</p>
<p>XIV</p>
<p>За гарматами била негода,<br />
За колесами бігла зима.<br />
Катерино, змарнована вродо,<br />
Чом од тебе привіту нема?</p>
<p>Із Лебідки, села за горою,<br />
Залишивши дідів і внучат,<br />
Десь у грудні, ясною порою,<br />
Забирали в неволю дівчат.</p>
<p>Із нажитої здавна оселі<br />
У тумани, як сиві мохи,<br />
У тірольські хазяйства дебелі,<br />
У баварські пивнушні льохи.</p>
<p>Не розраду, не спів, не цілунок, —<br />
Чути матері крик за верству,<br />
Як дожила ти в білений клунок<br />
Житню чорну хлібину черству.</p>
<p>Ти пішла з усіма до вокзалу<br />
По стерні, де робила той рік,<br />
Білу хустку навхрест зав’язала,<br />
Ясні кося сховала навік.</p>
<p>Зорі вішали срібні вуздечки<br />
Над розореним пахотком меж.<br />
“Прощавайте, круті бережечки!” —<br />
Заспівати хотіла, так де ж? —</p>
<p>Не змогла. Заскрипіли колеса,<br />
За теплушкою доли і плеса,<br />
Перевиті залізом мости,<br />
Кущ калини, прощай і прости!</p>
<p>Пізня груша, медами налита,<br />
Білий колос незжатого жита,<br />
Попелища, густі кураї,<br />
Рідні люди і села мої,<br />
Прощавайте!</p>
<p>Не ждіте додому<br />
У привітний, у батьківський дім.<br />
Сива чайка з-під тучі і грому<br />
Пролетіла над щастям моїм.</p>
<p>На чужині і дні неохочі.<br />
Полетіла б, куди полечу?<br />
Посічуться там коси дівочі,<br />
Обірветься мій голос уночі,<br />
Висхнуть очі і то без плачу.</p>
<p>Тих очей моїх сяєво синє,<br />
Брів тонких голубиний розліт<br />
Втопчуть в порох, у пил, в баговиння<br />
Біля чорних німецьких воріт…</p>
<p>XV</p>
<p>Грудень встеляв голубою габою<br />
Землю, річки закував у льоди.<br />
Що, Кармалюче, робити з тобою, —<br />
Темні ліси та вузенькі сліди!</p>
<p>Поїзд сокоче, хитається п’янко,<br />
Рейки дзвенять, і теплушки повзуть.<br />
То ж Катерину, сестру, полонянку,<br />
Десь у баварську неволю везуть:</p>
<p>Буде їй снитися марево станцій,<br />
Хриплих гудків розтривожений вий.<br />
Брат Олексій, що пішов у повстанці,<br />
Жив чи погибший?<br />
— Ні, сестро, живий!<br />
Тричі від смерті вибравсь щасливо,<br />
Бився один, а тепер не один.<br />
Варить він пиво просто на диво,<br />
Людям на щастя, а німцю — на згин…</p>
<p>Став Кармалюк у своєму загоні<br />
(Як він зібрав цю залізну сім’ю?):<br />
— Хлопці, засідлуйте коні в погоні<br />
Та заправляйте машини у броні,<br />
Будем сестру рятувати мою.</p>
<p>І знову вітер дме колюче,<br />
Квилять на станції дроти.<br />
Ой, Кармалюче, Кармалюче,<br />
В яких піснях тебе знайти!</p>
<p>Теплушки сірі та зелені,<br />
Гудок, мов крик тонкий коня.<br />
Осіннє сонце десь на клені<br />
Поміж гілля і вороння.</p>
<p>Солдатські кроки на пероні,<br />
Платформи вкриті наокіл.<br />
В напіввідчиненім вагоні<br />
Сидять дівчата з наших сіл.</p>
<p>Ще дні стоять огню і рубки,<br />
Іще димлять навкруг краї.<br />
Куди ж летіти вам, голубки,<br />
Фашистом скривджені, мої!</p>
<p>Що ти все думаєш, спершись в одвірок?<br />
Дзвоник дзвенить, калата калаток.<br />
Міра була, — а тепер недомірок,<br />
Воля була, — а тепера куток.</p>
<p>Крикнула, сили зібравши останки,<br />
Може та сила й тримала її?<br />
— Де твої, Марку, броньовані танки,<br />
Де, Олексію, коні твої?</p>
<p>Може таке увижатись в безсонні,<br />
Може у казці казатись, чи ні:<br />
Вирвались, вибігли змилені коні,<br />
Туго вуздечки рвучи рем’яні.</p>
<p>П’ять мотоциклів з пакгауза, з бою,<br />
Сім автоматників зліва.<br />
— Це ми!<br />
От і зустрінемось, сестро, з тобою!<br />
— Тут я, Олексо, отут між людьми!</p>
<p>Поїзд сіпнуло, вартові упали,<br />
Хмурий єфрейтор — в багню кров’яну.<br />
— Сестро, ти де?<br />
Поміж дим і завали,<br />
— Сестро, чекай-но! —<br />
Над рейки і шпали<br />
Поїзд несло в далину, в далину,</p>
<p>Мимо гаїв, листвиною занесених,<br />
Мимо вітрів, темних туч піднебесених,<br />
Мимо шлагбаумів, будок, мостів,<br />
Сивого вереску, білих хрестів.</p>
<p>Далі та далі… Полум’яні півні<br />
Крайню теплушку укрили крізь плач.<br />
Вершники мчали із поїздом врівні,<br />
Справа, і зліва, на ристь, і навскач.<br />
— Брате Олексо! — Зірвала хустину,<br />
Коси пустила, як мево пожеж.<br />
— Катре, домчу, дожену, до загину! —<br />
Вітром відносило:<br />
— Не доженеш!..</p>
<p>Так вона й бачить: стежини нехитрі,<br />
Так їй і сняться в баварських ночах:<br />
Гриви розметані, коні в повітрі,<br />
Бронзове сонце у кінських очах.</p>
<p>XVI</p>
<p>…А танки йшли і йшли окопчами,<br />
Містками, дзотами, в рову,<br />
І скреготіли сталлю: втопчемо!<br />
Ревли моторами: зірву!</p>
<p>І ворони справляли поминки<br />
Над німцем, а не над бійцем.<br />
Броня горіла, як соломинка,<br />
Як свічка жовтим пломінцем.</p>
<p>А нашим не страшне вороння:<br />
Ішли танкісти із Задоння,<br />
Уральці — хлопці-молодці;<br />
І в день важкий і в ніч безсоння<br />
Із Підмосков’я йшли бійці,<br />
Гранати стиснувши в руці.</p>
<p>Дзвеніли кулями ковалики,<br />
Залізом ранили зорю.<br />
Марко почув, хтось кличе здалеку:<br />
— Горю я, хлопці, ой, горю!</p>
<p>То кликав Швачка. Танк підбитий<br />
Не повз, не брязкав, не летів.<br />
Термітний жар несамовитий<br />
В машині рівно клекотів.</p>
<p>Броні товсті зелені мури,<br />
Тріщали шкельця, як чужі,<br />
Летіли іскри в амбразури,<br />
І дотлівали стелажі.</p>
<p>А Швачка ще сидів. Ударом<br />
Струснуло башту. В далині<br />
Угледів він за білим яром,<br />
За чорним збуреним пожаром<br />
Свої рум’яні, гожі дні.</p>
<p>Вони стояли, як хлоп’ята<br />
Смагляві, сонячні, — і він<br />
Відчув: ударила гармата,<br />
Як давніх років давній дзвін.</p>
<p>І все.<br />
Бензину жовта маса<br />
Диміла душно-гаряче.<br />
І вибухли боєприпаси,<br />
Осколком ранивши плече.</p>
<p>— Ти, Швачко, живий, а чи мертвий?<br />
— Ванюшо!<br />
— Ого, брат, як діло! На, пий чи кури.<br />
Із попелу, вибухів, димної суші,<br />
Де полум’я било в розтерзані душі,<br />
Виносили Швачку у смерті з нори.</p>

<div>




</div>

<p>Дали йому спирту глитнути, у вічі<br />
Дивились з надією: — Ваню, це ми! —<br />
Зітхнув і підвівся, поранений тричі.<br />
— Вперед! — зашептав, і в збілілім обличчі,<br />
В обривках шинелі, в заметах зими,<br />
У спалених щоках, в зашерхлій долоні<br />
Життя затепліло, як іскра.<br />
— Я сам.<br />
І справді, підвівся і в гони червоні<br />
Пройшов кроків двадцять, пов’язка на скроні<br />
Біліла. Вклонився важким небесам.<br />
— Отут я і ляжу.<br />
І впав, і руками,<br />
Що пахли тавотом, засмаглі в диму,<br />
Простягся на захід перед полками,<br />
В залізнім потоці, як в отчім дому.</p>
<p>Ще полум’я тріскало та гуготіло,<br />
Повзло по машинах, по скатах, як звір,<br />
Але, натикнувшись на Шваччине тіло,<br />
Не брало його, язиками летіло<br />
Назад, на вітри, до світанкових зір.</p>
<p>Фугаски свистіли і рвались, осколки<br />
Не брали грудей його, куля чужа<br />
Не брала грудей його, мчали двоколки,<br />
І танки пройшли під багряні подолки<br />
Пожарів і туч, де ясніла межа.</p>
<p>А Швачка лежав біля того потока<br />
Малий і притихлий, — хоч скрегіт і гук<br />
Усе віддалявся, зникаючи з ока,<br />
Земля українська, пекуча й широка,<br />
Ото й починалась з-під Шваччиних рук.</p>
<p>XVII</p>
<p>Встає на силу наша сила:<br />
На меч — мечем, на грудь — грудьми.<br />
Стоїть в степу Савур-могила,<br />
А біля неї танки й ми.</p>
<p>Хатина біла коло яру,<br />
Є стіл і лава, хазяї<br />
Не знаєм де; підкинем жару,<br />
Пожитки витягнем свої,<br />
Поп’єм чайку.</p>
<p>В таку годину,<br />
Де відпочить припало нам,<br />
Боєць пригадує єдину<br />
Кохану, матір, чи родину,<br />
Чи друга, брата, десь отам.</p>
<p>З цієї хати лине думка,<br />
Про зустріч вигадка проста.<br />
А найщасливішпй з підсумка<br />
Виймає давнього листа.</p>
<p>У ніч оцю така ж нагода<br />
Припала друзям, знавши їх, —<br />
Боєць хозроти чи хозвзвода<br />
Читав цидулку від своїх.</p>
<p>І нам почувся сміх дитяти,<br />
Снігів зав’южена політь,<br />
І в кожушку, в хустині мати<br />
Десь за вікном оцим стоїть.</p>
<p>У хатній мирній, теплій тиші<br />
Всім снилась дальня подорож.<br />
— А нам не пишуть наші, Гришо. —<br />
Марко зітхнув.<br />
— Да, нам…<br />
— Ну, що ж…</p>
<p>Та як писать, куди і звідки?<br />
З якого місця і числа?<br />
Як до зеленої Лебідки<br />
Метіль дороги занесла.</p>
<p>Не так метіль, як та пороша,<br />
Не так пороша, як біда.<br />
І друге літо листоноша<br />
У тихий двір не загляда.</p>
<p>І не виходить батько з хати.<br />
Яких почуєш звісток-див?<br />
Листи синовні без доплати<br />
Він, може б, кров’ю доплатив.</p>
<p>А їх, бач, не видно, немає, не чути,<br />
І що з Катериною? Як там вона?<br />
— Як ось поживем, то побачим, а нуте<br />
На карту поглянемо, що ж, брат, — війна!</p>
<p>І Гриша з планшетки розгладжує карту,<br />
Помічену вправо, і вліво, й навкіс,<br />
Де стрілки червоні, як люди на варту,<br />
Спішать звідусіль, через гори і ліс.</p>
<p>І в димці пунктирів окреслено-сизій,<br />
У замкнутих колах, у секторах площ,<br />
Боролись і дихали сотні дивізій,<br />
В броні, у металі, під хугу та дощ.</p>
<p>— Еге, тут і карти, поглянь, — не стачає,<br />
Ти бачиш, Марку, цей листок не для нас,<br />
Валуйки і Білгород бій зустрічає,<br />
Прорив на Барвінкове і на Донбас,</p>
<p>Тут праве крило завернуло на Злочів,<br />
На Лопань Козачу, Опішню й Сулу.<br />
— Дивися, щоб зайвого не напророчив!<br />
Радіє Марко. Скатертину малу</p>
<p>Новенької карти (з минулого року,<br />
Коли відступали, забулась вона)<br />
Тепер положили на столику збоку,<br />
Розгладили ніжно хрустку і широку:<br />
— Не рвися ж, нова!<br />
— Не нова.<br />
— Так одна!</p>
<p>І з карти тієї, як перша за свідка,<br />
Від мук, від повішених, що там було, —<br />
З дніпровської кручі дивилась Лебідка —<br />
Маркове і Гришине рідне село.</p>
<p>— Ось клени, Марку!<br />
— Ось дорога до ставу.<br />
— А це до артілі. А це, ну, а це?<br />
І він пригадав: та не юнь і не славу,<br />
І навіть не бій, де взяли переправу,<br />
А інше, в сльозах чорнобриве лице.</p>
<p>Коли вона радилась, як виряджала,<br />
І слово в устах, щоб не плакать, здержала;<br />
— Гаразд, я не буду.<br />
А рушив водій, —<br />
Ще бігла слідом у пилюці рудій,<br />
Тримаючи вузлика…<br />
Батько чи вдома?<br />
Веселий, нехитрий, робучий, як віл.<br />
— Ти звідки це взявсь? — пожартує сірома, —<br />
Та ще і в погонах? — і чарку на стіл.</p>
<p>Дрібничку од німця заховану вміло:<br />
Шмат сала, зчерствілу хлібину внесе.<br />
— За наше добро то і випити діло.<br />
— На щастя!<br />
— На щастя!<br />
І вип’ють усе.</p>
<p>Вбіжать дітлахи, завітає сусідка,<br />
Заглянуть діди погуторити з ним.<br />
А може, й не так воно?<br />
З карти Лебідка<br />
Повіяла згаром і вітром сухим,</p>
<p>Дитячим плачем, гіркотою розлуки,<br />
Усім тим, що серця бійця не мине,<br />
І наче жива, підіймаючи руки,<br />
Сини мої, каже, врятуйте мене!</p>
<p>XVIII</p>
<p>В селі фашистам не жилося,<br />
Не спалось тихо, не пилось.<br />
В полях несіяних колосся<br />
Остюччям сірим підвелось.</p>
<p>В Лебідці темно в кожній хаті,<br />
Діди мовчали, як німі,<br />
Дівчата вбрання небагаті<br />
Не одягали в тій зимі.</p>
<p>Вітрами віяло зі сходу,<br />
Залізним клекотом здаля.<br />
Хто брав з Дніпра світанком воду,<br />
Той чув: тріщить, гуде земля,<br />
Як в горобину ніч. За три дні<br />
Знялись фашисти-німчаї,<br />
Зібрали добра не свої<br />
Та й рушили. І тихі злидні<br />
” Поплентались за ними з хат,<br />
З воріт, не з кам’яних палат.</p>
<p>Микита Дудар біля хати<br />
Корову порав, ту, що сам<br />
В артілі викохав з теляти,<br />
З телички, з горем пополам.</p>
<p>Було носив гаряче пійло,<br />
Стелив солому в тепле стійло,<br />
Назвав Красулею її,<br />
Славетну в нашому краї.</p>
<p>Він приховав її в коморі,<br />
Коли прийшли чужі й суворі<br />
Фашисти-німці іздалека.<br />
Сьогодні ж пішки і навскач,<br />
Не взявши хлiба, яйка, млека,<br />
Біжать кудись ти бач, ти бач…</p>
<p>Вони зайшли до нього в двір,<br />
Що не солдат, то лютий звір.<br />
— Давай корову<br />
— Що? Корову?<br />
Беріг, кормив, голодний сам.<br />
— Це не моя, пани. — І знову<br />
Годує тихо: —я не дам.<br />
— Давай корову.<br />
— Що ви, круки?<br />
— Поживи треба? Став до них.<br />
Бліді роти. Помадні руки<br />
На парабелумах німих.</p>
<p>-Лоби похмурі, задубілі,<br />
Данина скровленим годам.<br />
— Бери, дависьі<br />
— Чия?<br />
— 3 артілі.<br />
А будь ви прокляті! Не дам!..</p>
<p>Вішали Дударя серед майдану,<br />
Там, де гуляли собі дітлахи<br />
В “бабки”, у “ключика”, де спозарану<br />
Зорі цвіли, де вітри з-за лиману<br />
Гривами крили широкі шляхи.</p>
<p>Староста зрізав березу у школі,<br />
Віжки приніс, бо мотузки — ніде.<br />
— Може, поглибте вкопати?<br />
— Доволі.<br />
— Стовп не розчахне, а він не впаде.</p>
<p>Вивели Дударя з школи, з підвалу,<br />
Руки зв’язали, неначе він міг<br />
Шкоду руками вчинити чималу,<br />
Кинуть гранату чи вирвать поріг<br />
З-під коменданта. Білобородий,<br />
В шапці старій, у рудім кожушку,<br />
Ношенім здавна у дні непогоди,<br />
Став він на стежку свою заважку.</p>
<p>Вітер висвистував над головою<br />
В гіллях дубів, на велику біду.<br />
Сивою лапою сніговою<br />
Вечір ступав по м’якому сліду.</p>
<p>— От і життя мого крайня година,<br />
Знать би Маркові загибіль оцю. —<br />
Серце пекло, і пекуча краплина<br />
В грудях повзла, як сльоза по лицю.</p>
<p>— Що це я? Важко. Заплачу ще, годі.<br />
Люди подумають всяке… —<br />
Й тоді,<br />
Саме тоді хтось заплакав в народі,<br />
Жінка чи хлопчик. Два німці в незгоді<br />
Шарпали віжки, самі вже бліді.</p>
<p>Щось із петлею не ладилось. Люди<br />
Тихо шептались в дитячім плачі.<br />
— От я і вмру, без докору й огуди,<br />
Так, як, не спавши, рішив уночі.</p>
<p>Скоро Марко завітає додому,<br />
Хтось оповість, як я ждав недарма,<br />
Хліб помолотять, звезуть, а потому<br />
Син пригадає, що батька нема.</p>
<p>Хлопчик отой, що так ревно ридає,<br />
Виросте, буде, гляди, голова!<br />
Десь і колись у сім’ї пригадає,<br />
Як мені звисла рука нежива.</p>
<p>Стовбур березовий, зрубаний люто,<br />
Свіже пагіння погонить у вись.<br />
Дню мій посивілий, щастя забуте,<br />
Встань, оживи, розцвітися колись! —</p>
<p>Легко зітхнув, подивився вільніше.<br />
Староста віжки вчепив рем’яні.<br />
Дудар сказав:<br />
— Коли вішать, то вішай,<br />
Що ж ти все крутишся? Тоже мені! —<br />
Староста крикнув:<br />
— Не терпиться, може?<br />
Іч, затремтів, не поможе, мовчи.<br />
Дудар сказав:<br />
— Хто боїться, небоже?<br />
Що ти кричиш? На фашиста кричи.</p>
<p>Хтось засміявся, а німці — дивитись.<br />
Так його вішали, чорні вони.<br />
Шапку зняли, не дали поклонитись<br />
Людям у ноги на три сторони.</p>
<p>Брязнули сухо чужі автомати.<br />
Вже як ступив на високий поріг,<br />
Крикнув на люди:<br />
— Нехай живе мати<br />
Наша!..— і слів доказати не зміг.</p>
<p>Може він думав про людську руїну,<br />
Може про матір із дітьми? Не вім.<br />
Може хотів вшанувать Україну<br />
Здушеним, теплим диханням своїм.</p>
<p>Часто любив говорити із нею,<br />
З тою Вітчизною в ночі грізні.<br />
Так він між небом повис і землею,<br />
Взутий, без шапки, в снігу, в сивизні.</p>
<p>Вітер гойдав його дужо і сміло,<br />
Ніччю й світанками без перемін.<br />
Місяць чіпався за голову білу,<br />
А люди падали до колін.</p>
<p>XIX</p>
<p>Не спиться старості з півночі.<br />
Гуде хурделиця в дворі,<br />
І ясени-поводарі<br />
Шумлять, до бурі неохочі.</p>
<p>— Податки? Сплатимо податки,<br />
Щоб Гітлер жер до призволя.<br />
Не обдеруть же все до латки,<br />
Наділ дадуть, своя земля,</p>
<p>Це не артільне-божевільне,<br />
Чи то пак, чортове, — своє…<br />
В ворота хтось з дороги б’є,<br />
У двір, під вікна йде повільно.</p>
<p>— Хазяїн дома?<br />
— Хто там?<br />
— Можна?<br />
З дороги збились, відчиняй,<br />
Нам пана-старосту. —<br />
Обложна<br />
Снігами, хвищею тривожна,<br />
Вітри зметнувши в небокрай,<br />
Гуляє ніч.<br />
— Ви звідки? Хто ви?<br />
— Ми криворівенські.<br />
— Чого ж?<br />
— Записку дайте хоч в півслові,<br />
З дороги збились в бездорож,<br />
Поночувать би.<br />
— Йдіть у хату,<br />
Нечиста носить вас, хоч вий.<br />
Ввійшли: в кожусі, бородатий,<br />
Другий в кереї, — молодий.</p>
<p>Хазяйка спить, в м’яку перину<br />
Пірнувши, килим, стіл, хатину<br />
Приїжджі бачать; все чуже.<br />
Годинник цокає годину,<br />
Затишно, тихо, байдуже.</p>
<p>На стінці фото: йдуть колоною<br />
Мадьяри й німці в два сліда,<br />
А рамку з квіткою червоною<br />
Сам фюрер Гітлер посіда.</p>
<p>А де ж, секретарю сільради,<br />
Твоя клятьба і жар промов,<br />
Що ти, опечений немов,<br />
Кричав: життя віддам заради…<br />
Кого? Пригадуєш, — що кров<br />
Свою проллєш, що серце виймеш,<br />
Що хоч безкрилий — крила здіймеш.<br />
Здійняв. Куди ж ти полетів?<br />
Як на словах того хотів.<br />
Еге, брат…<br />
— Он як ви живете!<br />
— А що, погано? Гірш було.<br />
Спасибі, в німця помело<br />
Як повело та підмело,<br />
Хоч ще не всіх.<br />
— Ну, звісно, де там,<br />
Усіх не виметеш.<br />
— Як? Як?<br />
Дивись ти! А яким прикметам<br />
Ймеш віри? Просто переляк…<br />
Бери записку, йдіть.<br />
Записка<br />
Безсило падає із рук,<br />
Бо молодий очима блиска,<br />
Схиливсь на стіл, шепоче зблизька:<br />
— Впізнав, чи ні? Я — Кармалюк.<br />
— Ти Кармалюк?<br />
— Я Кармалюк.<br />
Впізнав?<br />
— Аякже. — Ледь губами<br />
Хазяїн шепче: — Олексій?<br />
Хіба ж я знав, що ми рабами<br />
фашистів будем?<br />
— Що посій,<br />
То те й пожнеш, як кажуть.<br />
— Ой, посіяли поле ми<br />
Переораним низом.<br />
Руки, ноги скололи ми<br />
Не колоссям — залізом,<br />
Що вродило — не косимо,<br />
Ні снопа обмолоту,<br />
Не хліба свої косимо,<br />
А німецьку сволоту.</p>
<p>— Не скигли переді мною, я тобі не Гiтлер,<br />
Сказав Олексій. — За що ти вбив дядька Микиту?<br />
— Я не вбив, я повісив, — заспішив староста.</p>
<p>— Від чого в тебе руки мліють,<br />
З роботи, може, з пахоти?<br />
Такі, як ти, й любить не вміють,<br />
Вмирать не вміють, як і ти.<br />
Та ви, що вмієте? Огуду,<br />
Злобу носити, як обріз,<br />
Брести струмками людських сліз.<br />
За скільки срібників, Іудо,<br />
Сестру на каторгу завіз,<br />
Мою сестру? Ну? Що?<br />
— Не знаю.<br />
— А я, брат, знаю, я злічив,<br />
Я десять ночей не почив,<br />
Не їв, не спав, по всьому краю<br />
Шукав її, та:<br />
Вже хоч кликни — не одкликнеться,<br />
Вже хоч свисни — не одсвиснеться,<br />
Вже хоч квіткою картатою,<br />
Хоч струмком стелись до дна, —<br />
Не пройде вона за хатою,<br />
Не подивиться одна.<br />
Ніде не оживають мертві,<br />
Живі ж бувають, як мерці.<br />
А ти убивця, в власній жертві,<br />
Чого змінився на лиці?</p>
<p>— Змінився, бо смерть свою чує, — озвався від печі<br />
Мажуга і пригасив сигарету, аж зашкварчало. Тоді й<br />
староста скипів:</p>
<p>— Ти не лякай, бо я не ляканий,<br />
Дурниць при хаті не кажи.<br />
Гуляєш ніччю за байраками,<br />
А ти прийди і послужи,<br />
Щоб коменданту й людям добре,<br />
Щоб не палили хат і сіл,<br />
А то: ми чесне, ми хоробре,<br />
Ми славне військо! І навкіл<br />
В лісах ховаєтесь? Я б теж<br />
Від цих податків .і пожеж<br />
Утік до вас. А як же люди?<br />
Фашисти сунуть звідусюди,<br />
Мов сарана, і де знайдеш,<br />
А де загубиш, чорт ті знає…<br />
— Воно попихачів немає,<br />
Так ти знайшовсь, берлінська курво, — Гітлеру поклони<br />
б’єш?</p>
<p>— А ти кому?<br />
— Я нікому. Народу поклонюся, як умиратиму, зрозумів?</p>
<p>Бо він мене зродив і виростив,<br />
Ходити муками прирік.<br />
І я кажу тобі по щирості:<br />
Я рад за свій короткий вік,<br />
Що він тривогами й потоками<br />
Огненних злив живе в мені,<br />
Що я промчусь над днями й роками,<br />
Як месник на страшнім коні.<br />
Народе, чуєш? Глянь, за в’югою,<br />
Крізь сто земель зберись сюди,<br />
Мене із зрадником, з катюгою<br />
Роз’єдини і розсуди!</p>
<p>— Я тут ні при чому. Чого ти пристав, хіба я що, —<br />
забурмотів староста і простягнув руку до гранати.</p>
<p>— Я розсудив вас, — підвівся Мажуга: —<br />
Ім’ям народу погибне наруга!<br />
Звіється попелом зраднику хата,<br />
Я з ним не їв, не гуляв, не гостив.<br />
Зняв автомата і з автомата<br />
Вчетверо старосту перехрестив.</p>
<p>ХХ</p>
<p>Прорвались танки на світанку<br />
В Лебідку з заходу. Танкіст<br />
Просив водиці біля ганку,<br />
Торкнув гармошку гармоніст.</p>
<p>Танкісту винесли водиці:<br />
— Простіть, немає молока.<br />
І кланялися молодиці:<br />
— Заходьте в хату, здалека<br />
Оце ж ви, хлопці? — Скатертину<br />
(Розшита квітка голуба)<br />
На стіл. А дід із-поза тину<br />
Гукнув здивовано:<br />
— Ти, ба,<br />
Це ж наші! Бий тебе нечиста,<br />
Я наче знав! Хоч як не є,<br />
Підбіг старий, зустрів танкіста,<br />
І пізнає й не пізнає:</p>
<p>— Чи не Марко?<br />
— Впізнали, діду?<br />
А батько як тут? — Скільки ж днів! —<br />
Дідусь, чи горе, чи обиду<br />
В очах примовк і затаїв.</p>
<p>Хатина стояла, як в літа дитячі,<br />
Ті ж четверо вікон, дубовий поріг,<br />
І явір шумів в побажанні удачі<br />
Усім перехожим з далеких доріг.</p>
<p>Та вже не скрипіла соснова ворітня,<br />
І голуб залізний над ганком крутим.<br />
Зоря вечорова бувало із квітня<br />
Завжди розцвітає над голубом тим.</p>
<p>Тепер він клював пофарбованим дзьобом<br />
Огонь вечорів і зерно дощове.<br />
Заметом високим, важким, білолобим<br />
Дихнуло Маркові подвір’я живе.</p>
<p>Розсипане жито у сінях не к святу,<br />
На шибці морозища сива змія.<br />
Марко не повірив:<br />
— Ну, здрастуйте, тату.<br />
А стеля відбила той оклик:<br />
— Це я!</p>
<p>А стіл не ожив і не встала підлога,<br />
Рушник весь у півниках не трепетав.<br />
— Це, тату, Марко, —<br />
І ступив до порога,<br />
І вже не вітався і не питав.</p>
<p>Сусідський хлопчина, звичайно, як діти,<br />
Підбіг, привітався, задиханий сам.<br />
— Марку, ти до батька? До діда Микити?<br />
Так їх же немає.<br />
Вони он, отам.</p>
<p>Широкий майдане, лебідський майдане,<br />
В рясних шумидубах, в беріз білині,<br />
Як вітер повіє, як сонце погляне,<br />
Виходять на кручу твою лебедяни,<br />
Усе виглядають своїх вдалині.</p>
<p>Туди перетоптано стежки-доріжки<br />
З обрізами, з гнівом в ночах огняних,<br />
Де серед майдану підчеплено віжки<br />
І Дудар Микита на них, рем’яних.</p>
<p>Марко підійшов під березу лапату,<br />
До місця того, пам’ятного всі дні.<br />
— Я, тату, вернувся, ви чуєте, тату?<br />
За що вас? За мене?<br />
Простіте мені.</p>
<p>Я думав про вас, як поранило двічі,<br />
При смерті згадав, у снігу, у траві.<br />
Я хочу вам, тату, поглянути в вічі,<br />
На хвильку подумаю, що ви живі.</p>
<p>Щоб чортова, чорна, осмалена гілка<br />
Упала з петлею, страшна віддаля,<br />
Щоб в хаті у нас забриніла сопілка,<br />
А люди сказали б:<br />
— Микита гуля!</p>
<p>І стіни ходили б од крику і танцю,<br />
І чобіт підкований гупав, агій,<br />
І я заспівав би гостям наостанці:<br />
Ой, діду мій, діду, дударику мій!</p>
<p>Ви чуєте, тату? Ні, що я питаю. —<br />
Він руку узяв, припадаючи ниць,<br />
Згадав, як приніс якось батько із гаю<br />
Червоних, мов жар, наливних полуниць</p>
<p>І сипав Маркові із цеї ж долоні.<br />
І вже ні стояти, ні думать не міг<br />
За сонцем колючим в яркій оболоні,<br />
За чорним заметом в роздоллі доріг.</p>
<p>— Клянуся вам, руки, затиснуті губи,<br />
Заплющені очі, клянуся я вам,<br />
Клянусь тобі, сонце і вітре, і дубе,<br />
Мій батьку, клянусь тобі, в серце нелюбе<br />
Залізом, свинцем і пожаром віддам,<br />
Клянуся! —</p>
<p>Пішов. А з-за отчого двору<br />
Дитячою згадкою, хто їй не рад? —<br />
Гарячим, своїм, недоказаним впору<br />
Бриніло і кликало знову назад:<br />
— Діду мій, дударику,<br />
Ти ж було селом ідеш,<br />
Ти ж було… — За долинами<br />
В даль пливе зима.<br />
Буде літо знов над нами<br />
З квітом, з піснею, з жнивами,<br />
А тебе нема.<br />
Діду мій, дударику,<br />
А тебе нема.</p>
<p>XXI</p>
<p>Он розклад лекцій. Снопик жита<br />
Схилився важко, як в диму.<br />
Сорочка — квітка недошита, —<br />
Недовишивана йому.</p>
<p>Ясна нагідка малинова,<br />
Мов Катрі дума і журба.<br />
То обірвалася з півслова<br />
Вечірня молода розмова, —<br />
Ласкава нитка голуба.</p>
<p>Буває щастю повороток,<br />
Марку, не згадуймо про це,<br />
Бо милих рук повіяв дотик<br />
Тобі в обпалене лице.</p>
<p>І та посмішка, що наснилась,<br />
І крик — люблю! — в грозові дні,<br />
І даль вечірня заяснилась<br />
Черленим листом на човні.</p>
<p>Ось, бачиш, стіл: чорнильні знаки,<br />
Школярські зшитки на краю,<br />
“Кобзар”, сторінка “Гайдамаків”,<br />
Розкрита “В гаю, у гаю…”</p>
<p>Тут передумала немало<br />
З задуми вогником в очах,<br />
Ось тут листи твої читала,<br />
Розчісувалась по ночах.</p>
<p>І він відчув, як пахнуть коси<br />
її заплетені, ясні<br />
Прив’ялим сіном на покосі,<br />
Роменом білим, наче в сні.</p>
<p>Тепло руки її знайоме,<br />
Посмішка й голос:<br />
— Де ж це ти? —<br />
Його просили в невідоме<br />
Прийти зустріть, оберегти.</p>
<p>XXII</p>
<p>…Йшли вони полем усі до вокзалу,<br />
Трапивсь підводчик, — підсіли на віз.<br />
— Дочко, кажу, я такого не знала,<br />
З діда, із прадіда хто переніс?</p>
<p>Не в половеччину бранці у скруті,<br />
В землю страшнішу дорога лежить.<br />
— Мамо, однаково, ми вже забуті,<br />
А ви хоч Маркові перекажіть.</p>
<p>Видно тобі, сину. Гляну на неї, —<br />
Й слова не скаже, неначебто я;<br />
Вже накричалась разом із ріднею,<br />
Вже перетліла, сама не своя.</p>
<p>Двічі давала їй пити і їсти,<br />
Ні, не бере і не хоче, куди!<br />
Три дні везли їх до першого міста,<br />
Три дні я криком встеляла сліди.<br />
Де вже поможеш?<br />
Ковалиха<br />
З Марком і Гришею — в сім’ї,<br />
І жебонить і ллється стиха<br />
Стареча розповідь її:</p>
<p>— Чи я ж її не доглядала,<br />
Чи я із горя горяна,<br />
Чи я не ту зорю вгадала,<br />
Як народилася вона?<br />
Чи я не ту встеляла руту,<br />
Не ті полотна льонові,<br />
Чи я не руту, а осмуту<br />
На щастя клала в голові?<br />
Чи колос ясний, заколихий<br />
Зерном не сипав їй до ніг?</p>
<p>Не плач, не треба, Ковалихо,<br />
Я б тоже ніччю, Ковалихо,<br />
Ридав з тобою, якби міг.</p>
<p>XXIII</p>
<p>Винесли ранених двох із землянки,<br />
Діда Мажугу з онуком малим,<br />
Зброю, харчі, динаміт і в тачанку,<br />
Радіо, каски і шляхом отим,</p>
<p>Здавна знайомим, проїждженим, битим.<br />
В жнива клопітні тут кожен їздець,<br />
Білим ліском, недокошеним житом<br />
Просто в Лебідку пішли навпростець.</p>
<p>Небо синіло з дитинства єдине,<br />
Наче й війна не палила всі дні,<br />
Прапор, пошитий із скатертини,<br />
Трепетно, червоно звивсь вдалині.</p>
<p>Коні іржали, загнуздані туго,<br />
Сім мотоциклів промчали, як в бій.<br />
Ранених несли чотири подруги<br />
Діда й онука в носилці одній.</p>
<p>Менших чотирнадцять хлопчиків з двору<br />
Вибігли — внуки — через перелаз.<br />
— Дайте нам, діду, хоч рученьку хвору,<br />
Гляньте на нас, та полайте хоч нас!</p>
<p>— Ви не вмирайте, коли вже удома.<br />
Нас не лишайте заради біди. —<br />
Звівся Мажуга: — Ох, яка втома!<br />
Довго лежав я. Подайте води! —</p>
<p>Випив. — Спочину у себе у хаті,<br />
Все ж воно вдома не те, що в гостях. —<br />
Встав, і три кулі німецькі закляті<br />
Сухо скрипіли йому у костях.</p>
<p>Йшли партизани додому схудалі,<br />
Йшли мовчазні і змужнілі від ран.<br />
Ген поза обрієм далі та далі<br />
Сонце сушило осінній туман.</p>
<p>…Батько погладив синка по голівці,<br />
Навіть впустив автомата із рук.<br />
— Здрастуйте!<br />
— Здрастуйте, кармалюківці!<br />
— Ось він, товариші, сам Кармалюк!</p>
<p>Кинувся Гриша в обійми до брата.<br />
— Жив, Олексію?<br />
— Та всі ми живі.</p>
<p>Он вона радість яка небагата!<br />
Ні, забагата! — бо вся у крові.<br />
Я тебе, радосте, цвітом посію,<br />
Дикою рожею, тереном мук.</p>
<p>— На, Олексію!<br />
— Візьми, Олексію!<br />
— йди, Олексію! — і тисячі рук<br />
Дотику просять і ласки тривожно,<br />
Все, що минуло, мовчи, не тривож.<br />
— Просим обідати в хату.<br />
— Це можна.<br />
— Може й по чарці?<br />
— По чарці? Чого ж…</p>
<p>Тут і Марко підійшов привітати.<br />
Літо згадалося, сонце між нив.<br />
Став Олексій, поклонився, як брату:<br />
— Друже, прости мені, я завинив.</p>
<p>Я бачив, як вона ізрана<br />
Ходила біла із біла,<br />
Мені сестра, тобі кохана,<br />
Не нажилась, не одцвіла.</p>
<p>Я міг би вирвати із муки<br />
Її за три-чотири дні,<br />
Кликнуть на клич, подати руку,<br />
Але спізнивсь. Прости мені…</p>
<p>Мій кінь від чортового скоку<br />
Упав запінений в яру.<br />
Хорошу, рідну, синьооку<br />
Не здожену, не відберу.</p>
<p>У мотоциклах все горюче<br />
До краплі висохло, як піт.<br />
Лиш серце буйне та болюче<br />
Летіло вслід, кричало вслід.</p>
<p>Словам останнім в сині гони,<br />
Вони розвіялись, як дим,<br />
Теплушкам сірим навздогони,<br />
Пожарам темним і страшним.</p>
<p>І вже ні єна, ані спокою,<br />
Я посивів за тії дні.<br />
З розлуки, з мислі отакої,<br />
Яка судилася мені,<br />
Прости, Марку.</p>
<p>— А що прощати?<br />
Зітхать, пригадувать вночі?<br />
Стоять бійці он біля хати,<br />
Не старости, не родичі.<br />
На подніпровім понизов’ю<br />
Вмирали, падали, як грім,<br />
Братерством здружені і кров’ю<br />
І хлібом чорним, та своїм.<br />
Ці партизанські кожушанки,<br />
В стрічках продимлені ушанки,<br />
Ці гнівом стиснуті уста,<br />
Нам шлях — дорога непроста.<br />
То що своє там горе? Годі.<br />
Сідай, Олексо, як ти жив?<br />
— А ти?<br />
— Та всяко. У поході,<br />
Ти знаєш, хтось заворожив<br />
Мене од смерті, слово честі,<br />
Чи на меду, чи на свинці…</p>
<p>Марко підвівсь: на перехресті<br />
Здіймали батька два бійці:<br />
Зняли тугі ремінні віжки,<br />
Зрубали шибеницю в сніг.<br />
Марко вже знав: на ці доріжки,<br />
На житом всипаний поріг<br />
Ступить не зможе він однині<br />
Поки в батьківській цвіт-долині,<br />
Не ляже купою на купі<br />
Фашистський на фашистськім трупі.</p>
<p>Вставай, моя страдальна ноче,<br />
Годино яросних надій!<br />
І ніч шумить, зове, клекоче<br />
Про вічний бій, великий бій!</p>
<p>XXIV</p>
<p>З листів Катерини</p>
<p>1<br />
Березень дише в чужинському полі,<br />
Може і в нас сяє сонце між віт?<br />
Це б ми в десятому класі у школі<br />
Зранку співали б усі “Заповіт”.</p>
<p>Сторож шкільний оповів би до діла<br />
Все про лани, і Дніпро, і гаї,<br />
Як би Наталя Петрівна раділа<br />
З нашої співанки! Знаєм її!</p>
<p>Потім портрета несли б до колбуду<br />
Того, де в шапці Тарас, — сам один.<br />
Потім дівчат назбиралося б, люду<br />
Рівно на дев’ять чи десять годин.</p>
<p>З дворища цього далеко до свята,<br />
Хліб та сухарик не на меду.<br />
Земле чужа, невситима, заклята,<br />
Я тебе думкою перебреду!</p>
<p>Я тебе гнівом спалю по долині,<br />
Що запишу об вечірній годині?<br />
— Думи мої, думи мої,<br />
Ви мої єдині!</p>
<p>2</p>
<p>Він розвився, наш дуб-себелюбок,<br />
На зеленій далекій землі.<br />
Сивий голуб скликає голубок<br />
Біля хати у сонці, в теплі.</p>
<p>Я забула, як сонце те гріє,<br />
Як вуркочуть мої голуби.<br />
Хто їм проса із жмені посіє?<br />
Не хилися, борись і люби!</p>
<p>Як нам важко в чужинському полі.<br />
Вже нам видно — палають фронти.<br />
Ми радянські дівчата в неволі,<br />
Йдіть же швидше, кохані брати!</p>
<p>Чорні, схудлі, без хати й одежі,<br />
Пишем сни, сподіваємось ми.<br />
Рідний дубе, в зеленій мережі,<br />
Про майбутнє ти нам зашуми!</p>
<p>3</p>
<p>Небо квітневе пливе безкрає,<br />
Хазяйка квокче: ми ж у раю.<br />
Півень ізранку не так співає,<br />
Як у Лебідці, в нашім краю.</p>
<p>Ходить нахохлений, гребінь ізбоку,<br />
Просто як Гітлер, хай йому біс!<br />
Я б його вбила, та мати мороку<br />
З тею хазяйкою, буде сліз,</p>
<p>Буде прокльонів на мої руки,<br />
Вони помарніли й без тих проклять<br />
З їжі чужої, з болю, з розлуки,<br />
З днів одиноких, як чорних розп’ять.</p>
<p>4</p>
<p>Здрастуйте, мамо, пишу вам удруге,<br />
Першу листівку ви мали чи ні?<br />
Її написала я в тяжку недугу,<br />
А зараз поправилась, ліпше мені.</p>
<p>Як мене з дворища в двір гонили,<br />
Знаю від горя найглибшу глиб,<br />
Ви мене сивими б косами крили,<br />
Своїми руками оберегли б.</p>
<p>Ви мені б ложку дали до їжі,<br />
Хоч не їмо ми наварених страв,<br />
Дали б сорочку білу та свіжу,<br />
Ту, що носили прати на став.</p>
<p>Ту, що на вітрі теплім сушили,<br />
Гладили туго на білім столі.<br />
Як ви казали: висмокчуть жили,<br />
Мамо, не жили, — кровинки малі!</p>
<p>Що там від Марка з далекого краю?<br />
Знає він, мамо, хоч де я живу?<br />
В снах його бачу, прокинусь — гукаю,<br />
Правда, і вдень і увечір зову.</p>
<p>* * *</p>
<p>Отак за світанком і день переходив,<br />
За тижнями — тиждень, а там місяці<br />
У даль, як у вирій, пролинули, й подив<br />
І гореч притихли, лиш смуток в лиці</p>
<p>Не стерся, не вицвів, та злоба і сором<br />
Душили на серце, лились через край.<br />
Дивись, Катерино, побратана з горем,<br />
Радянського війська похід виглядай!</p>
<p>Які з Батьківщини вітри задувають,<br />
Якими мотивами снять солов’ї,<br />
І зорі в півнеба не одцвітають,<br />
Життя комсомольського друзі твої.</p>
<p>Підійметься день не співуче, не плавко,<br />
Не рясно, не гінко в жита голубі,<br />
Хазяйка — чорненька і злюча, як п’явка,<br />
Ізнову упнеться у серце тобі.</p>
<p>Що ти не до ладу корів подоїла,<br />
Що хліб перепечено вчора в печі,<br />
Живеш не до діла, і спиш не до діла,<br />
Украйніше швайн! — поїдаєш харчі.</p>
<p>Що треба, те й сталося: ніччю, без слова<br />
Зібралася, гнівно пройшла під замком,<br />
Подвір’я спахнуло, як свічка воскова,<br />
Будинок же тлів черепичним димком,</p>
<p>А потім і він спалахнув, як заклята<br />
Трава-пересушка, і вибухнув дим.<br />
То помста, розплата твоя і відплата,<br />
Над катом твоїм і над горем твоїм.</p>
<p>І так дотлівало подвір’я допізна,<br />
А вже за горою гриміли бої…<br />
Куди ж то поділася месниця грізна?<br />
То де ж Катерина? Чи стріну її?</p>
<p>ЕПІЛОГ</p>
<p>Чорне крякання воронів<br />
Над загравищем диким,<br />
На чотири ті сторони<br />
Небо сповнене криком.</p>
<p>Не джерела дібровині,<br />
А серця горобіди,<br />
Напилися, як з повені,<br />
Із людської обиди.</p>
<p>Минули дні, а що сказати?<br />
Хороші дні, веселі дні? —<br />
Як ще ворожі злі гармати<br />
В гаряче серце б’ють мені…</p>
<p>Хай танки ревищем могучим<br />
Несуть побіди вість ясну,<br />
Віщують людям, землям, тучам<br />
Всесвітню радісну весну.</p>
<p>На Україні спіє літо,<br />
Димлять пожарища, імла.<br />
Безсмертна яблуня розбита<br />
Для цвіту гілля підвела.</p>
<p>То ж у твоїй ясній надії,<br />
Щоб ти розквітла гаряче,<br />
Разом ідуть сини Росії,<br />
Народи всі — плече в плече.</p>
<p>І вже цвіте ромашка в луці,<br />
А за плачем — дитячий сміх…<br />
Земля моя в крові та в муці,<br />
В смертях, в народженнях своїх!</p>
<p>Крізь свист вітрів і повінь туги,<br />
Залізом ранена, в огні,<br />
Ти ще гарнішою з наруги<br />
Встаєш і світишся мені,</p>
<p>І де ти силу воскресила,<br />
Знайшла безсмертник дивний свій?<br />
Кривавих зір пливуть вітрила<br />
І спить в полях бійця могила,<br />
А ти ведеш молодших в бій.</p>
<p>Наш полк ішов, як темна туча, —<br />
Залізний яросний потік,<br />
Десь біля Німана, чи Збруча,<br />
Чи інших, ще незнаних рік.</p>
<p>А нам назустріч — люди в полі,<br />
Хто помарнів, хто посідів,<br />
З Німеччини, з нужди, з неволі<br />
До рідних сіл і городів<br />
Вертались.<br />
Дівчина між ними<br />
Ішла до ближнього села<br />
Очима синіми, ясними,<br />
Віночком кіс, бровами тими<br />
Мене до смутку довела.</p>
<p>Дорожній вузлик, хустка біла<br />
Десь снились, видились мені,<br />
Когось питала, бо любила,<br />
Бо загубила на війні.</p>
<p>І я згадав. Питаю: — Звідки?<br />
— А ви Андрій?<br />
Кажу, Андрій.<br />
— То впізнаєте? Я з Лебідки,<br />
Я Катерина… — Світку мій!</p>
<p>Ходім, Катрусю! — При дорозі<br />
Руді схилились ковилі.<br />
То ж бийся, серце у тривозі,<br />
Живи, радій на цій землі.</p>
<p>Нехай твоя хустина має,<br />
Живи і мрій, і квітни знов.<br />
І горе вік не подолає<br />
Твою незраджену любов.</p>
<p>1943</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>