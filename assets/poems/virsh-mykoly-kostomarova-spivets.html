<strong>Микола Костомаров – Співець</strong>
<p><em>Амвросію Могилі</em></p>

<div>




</div>

<p>Ой, чого, молодий співець, зажурився,<br />
Головою жалко на гуслі схилився?<br />
Ой, чого молодий співець не співає,<br />
А чи гласу більше до пісень не має?<br />
Нащо собі марно жалю завдавати,<br />
Нащо свої красні літа загубляти!<br />
Сидить, як ізмерзлий, із ранку до ночі,<br />
Облив слізоньками понурії очі:<br />
— Чи тобі із літом розлучаться жалко?<br />
Та ще тільки в полі забриніла травка!<br />
Чи тебе не приймає своя родина,<br />
Чи зрадила тебе твоя женшина?<br />
— Немає в мене роду, ані женшини,<br />
Один сиротина, як в полі билина!<br />
Ох, тим молодий співець не співає,<br />
Що рідная мова, як свічка, сконає!<br />
Ох, тий той співець та й гуслі не б’є,<br />
Що його слухати ніхто не іде:<br />
Ох, матінко моя, нене старая,<br />
Задавила тебе вже земля сирая.<br />
Будяк на могилі почав червоніти,<br />
А нікому було рожі посадити.<br />
Ох, піду я, піду на тую могилу,<br />
А де мою матір давно схоронили!<br />
Ох, піду до Дніпра, на гору високу,<br />
Піду подивлюся на степ широкий.<br />
У старому Дніпрові вода леліє,<br />
А по степу-долині ковиль сивіє,<br />
А скрізь по ковилі свистун-вітер віє!<br />
Та припав співець до землі головою,<br />
Покотились слізки із очей рікою!<br />
— Ох, нене моя, ти рідная мати,<br />
Чи нам, тебе, рідна, уже не видати?<br />
Уставай із землі діток приглядати;<br />
Вони плачуть, б’ються: вони твої діти!<br />
— Нехай плачуть, б’ються: вони увіймуться.<br />
Тим що увіймуться, не хочу прогнуться!</p>

<div></div>