<strong>Павло Мовчан – Вирок </strong>
<p>Зживаю душу всю до порошинки,<br />
зживаю власну душу, як чужу…<br />
Кров вистудив…<br />
життя своє розтринькав…<br />
Що тобі, Боже, в судний день скажу?</p>
<p>Що словоблудив, потакав слухняно,<br />
підспівував і в чарку підливав<br />
мерзотнику, з яким братався п’яно,<br />
що вигиналася душа моя крива?..</p>

<div>




</div>

<p>Хіба лише собі тоді я шкодив,<br />
як вимовляв закляття: ком-про-міс…<br />
Коли ховав правдиве все насподі,<br />
і чув брехню, і бачив кривду скрізь?</p>
<p>І світ потворив словом та мовчанням:<br />
паплюжив землю, криниці труїв…<br />
Твій, Боже, суд відбувся, та питання<br />
я утопив в багнюці марних слів.</p>
<p>Твій суд відбувсь.<br />
Та вирок чинність втратив:<br />
усі живі… І ви брешіть, брешіть…<br />
супроти серця на сорочці м’ятій<br />
лиш пляма позосталась від душі.</p>
<p>***</p>

<div></div>