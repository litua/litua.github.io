Рильський Максим – Жага<p>XXV річниці Радянської влади на нашій славній Україні — присвячую</p>
<p>Тебе — від ніжного світанку<br />
Аж по останні смертні дні —<br />
Не як дитя, не як коханку<br />
І навіть не як матір — ні!</p>
<p>Тебе, як вітер у неволі,<br />
Тебе, як сонце у гробу,<br />
Як власні радощі і болі,<br />
Як власну юність і журбу,</p>
<p>Як стиски серця в час прощання,<br />
Як втому наболілих ніг,<br />
Що після довгого вигнання<br />
На отчий клоняться поріг,</p>
<p>Як слово хорого дитяти,<br />
Як просинь дальньої мети,<br />
Як тінь, котрої не впіймати<br />
І від котрої не втекти,</p>
<p>Як огник в непроглядній ночі,<br />
Як трепет щастя навесні,<br />
Як сльози радісні жіночі<br />
У благовісній тишині, —</p>
<p>Тебе ношу я в грудях темних<br />
І в невсипущому мозку,<br />
Мою найкращу з дум наземних,<br />
Жагу й любов мою палку!</p>
<p>Ласкаве небо, грім залізний,<br />
Була ти, будеш і єси!<br />
Тобі, тобі, моя Вітчизно,<br />
У серці дзвонять голоси.</p>
<p>Перший голос.</p>
<p>Великій і чистій воді,<br />
Що живить, свіжить нас і поїть,<br />
Що студить по спраглім труді,<br />
По бої гарячім спокоїть,</p>
<p>Що стомленим сни навіва,<br />
Що юних на подвиги будить, —<br />
Мої найчистіші слова<br />
Хай жертвою чесною будуть.</p>
<p>Хто знав незмірну жагу,<br />
Той міру словам моїм знає.<br />
Як землю, від спеки тугу,<br />
Липнева жарінь допікає,</p>
<p>Як кожне благає стебло<br />
І кожна травинка голосить.<br />
О! Темної хмари крило<br />
Найвище нам щастя приносить.</p>
<p>“Вологи, вологи!” — в огні<br />
Шепочуть прив’ялі діброви,<br />
І котиться грім вдалині,<br />
Такий довгождано-раптовий!</p>
<p>“Вологи! Життя хоч на мить!” —<br />
У тирсі сухій завмирає…<br />
І раптом війнуло, шумить,<br />
Ворожить, чарує, співає.</p>
<p>І знову весни вороття,<br />
І ржуть над чорноземом коні,<br />
І світ, як умите дитя,<br />
Сміється на матернім лоні.</p>
<p>Хто знає походів трудних<br />
Каміння, і терен, і порох,<br />
Утому скривавлених ніг,<br />
Жароту доріг неозорих,</p>
<p>Огонь запорошених ран,<br />
Дихання, застрягле в гортані,<br />
І небо, як висохлий жбан,<br />
І землю, зотлілу до грані,</p>
<p>Той знає, що значить ріка,<br />
Лямоваиа зіллям зеленим,<br />
Вода, що з землі виника<br />
І дише спокоєм студеним.</p>
<p>О водо! О щастя земне!<br />
О радість — жагу вдовольнити!<br />
Спадай, оросивши й мене,<br />
На жито, на квіти, на віти!</p>
<p>О ріки, ви сестри мої!<br />
Кружляючи разом з землею,<br />
Запліднюйте щастям її —<br />
І піснею станьте моєю!</p>
<p>Другий голос.</p>
<p>— Не кидайсь хлібом, він святий! —<br />
В суворості ласкавій,<br />
Бувало, каже дід старий<br />
Малечі кучерявій.</p>
<p>— Не грайся хлібом, то ж бо гріх! —<br />
Іще до немовляти,<br />
Щасливий стримуючи сміх,<br />
Бувало, каже мати.</p>
<p>Росли малята, з немовлят<br />
Робилися дорослі,<br />
І чуте десять літ назад<br />
Забувано навпослі,</p>
<p>І до архіву слово “гріх”<br />
Здали не під підстави<br />
Ми всі, навчавши слів нових<br />
Дитинство кучеряве.</p>
<p>Проте лишилася у нас,<br />
І зовсім це не хиба,<br />
Глибока шана повсякчас —<br />
Так! — до святого хліба!</p>
<p>Бо красен труд, хоч рясен піт,<br />
Бо жита дух медовий<br />
Життя несе у людський світ<br />
І людські родить мови.</p>
<p>Хто зерно сіє золоте<br />
В землі палку невтому,<br />
Той сам пшеницею зросте<br />
На полі вселюдському.</p>
<p>Третій голос.</p>
<p>Гойдає вогку черемшину<br />
Весни всевладної рука,<br />
І серце пісню солов’їну<br />
На поєдинок виклика.</p>
<p>У кожнім кетязі пахучім,<br />
У кожнім квіті, що зійшов,<br />
Струмує струменем кипучим<br />
Моє життя, мій спів і кров.</p>
<p>І тропи сходяться ведмежі<br />
Тобі, о пристрасте, до ніг,<br />
І вколо білої одежі<br />
Кружляє черемшини сніг.</p>
<p>О мила, біла, сніжнокрила,<br />
Ти прилетіла, прибула,<br />
І руки навстіж розкрилила,<br />
І шовк одкинула з чола.</p>
<p>Неначе з подиву, зіниці<br />
Розкрились широко, як ніч,<br />
І сон, що вік не пересниться,<br />
З зелених котиться узбіч.</p>
<p>І квіти клоняться пашисті,<br />
На милих танучи устах,<br />
І ніч в янтарному намисті<br />
Стоїть до ранку при дверях.</p>
<p>Одхилилася завіса минулого.<br />
В тумані встають силуети.</p>
<p>Силует перший.</p>
<p>Хлопчина в подертій одежі,<br />
Торбинка: цибуля і хліб.<br />
І вечір, і втома, і вежі<br />
Високого міста. “Коли б!”</p>
<p>Коли б не спіткнуться, не впасти,<br />
Дійти, увійти, досягти!<br />
Коли б хоч не взяти, то вкрастиі<br />
Ні! Взяти! Відняти! Згребти!</p>
<p>І клониться ночі у ноги<br />
Недуга поблідлого дня,<br />
І бризки болота. “З дороги!” —<br />
Пухке на коні паненя.</p>
<p>Силует другий.</p>
<p>Вишиває і співає,<br />
І ніхто того не зна,<br />
Де узор вона кінчає,<br />
Де ту пісню почина.</p>
<p>Світу б цілому співала,<br />
Вишивала б — всій землі!<br />
Хата. Мати нездужала.<br />
Хліб зацвілий на столі.</p>
<p>— Натомилася, дитино?<br />
А піди вогню позич! —<br />
Мертве зігнуте коліно.<br />
Ніч. У серці вічна ніч.</p>
<p>Силуети.</p>
<p>Їх багато, багато, багато.<br />
Темні зморшки на лицях худих.<br />
Тих скалічено, тих лиш підтято,<br />
Тих убито, а мучено — всіх.</p>
<p>Світ — веселка, що з річки до лісу<br />
Простяглася по небу, ясна,<br />
І крізь райдужну видно завісу<br />
Легкий зарис рибалки й човна.</p>
<p>Ну, а їм — ні рибалка, ні човен,<br />
Ні веселка, ні небо, ні ліс.<br />
Тільки хрипи глухих перемовин,<br />
Тільки зашморг, що горло затис.</p>
<p>Їх багато, багато, багато…<br />
Біль горба та клятьба на раба…<br />
Клято, проклято і переклято…<br />
І встає на землі боротьба.</p>
<p>Голос.</p>
<p>У петербурзькому заметі<br />
На скам’янілім битюгу<br />
Спинився Олександер Третій,<br />
Народ зігнувши у дугу.</p>
<p>Росія на морозі гола<br />
Казенним гріється вином,<br />
І обіймається Микола<br />
З тобольським п’яним мужиком.</p>
<p>І ти, і ти, народе рідний,<br />
Серед задушених братів…<br />
Невже ж для цього Вершник Мідний<br />
Коня край прірви зупинив?</p>
<p>Повів бурі<br />
Стояв Ісакій тьмяно-смутен,<br />
І Вершник охляп не скакав,<br />
Коли підхмелений Распутін<br />
Росію вроздріб продавав.</p>
<p>Нева стогнала від печалі,<br />
В тифу здригалася війна,<br />
Як у Тавричеському залі<br />
Йшла переторжка голосна.</p>
<p>Та сколихнулось поле й море,<br />
У ділі — слово ожило,<br />
О, годі ранити докором,<br />
Де треба гострого меча!</p>
<p>Палац Кшесінської, як форум,<br />
Стрясла правиця Ілліча.</p>
<p>Казка.</p>
<p>Пустила фея золотий клубок,<br />
За ним услід у світ пішла дитина,<br />
І розкривав простори кожен крок,<br />
І трепетала далеч лебедина.</p>
<p>Лежала мати, хора вже давно,<br />
І не пускала ясного дитяти, —<br />
Тож уночі втекло воно в вікно<br />
Цілющих ліків матері шукати.</p>
<p>Перелісками і ярами йшла,<br />
А де дорога слалася надвоє, —<br />
Дитину нитка золота вела,<br />
Як друг незрадний, до води живої.</p>
<p>Казала фея, що, мов дзвін, дзвенить<br />
Одно на світі джерело студене,<br />
І на сторожі вірно там стоїть<br />
Її, дитини, мужній наречений.</p>
<p>Як місяць, горде мав він чоло<br />
І світлі очі — лазурові зорі,<br />
Із-під каміння сам він джерело,<br />
Мов іскру, вибив у борні суворій.</p>
<p>Ішла дитина, і нерівна путь<br />
Не раз вела у нетрі й чорні хащі,<br />
Де гад сичить, де звірі злі ревуть,<br />
Вергаючи отруйний дим із пащі.</p>
<p>Ішла дитина, на очах росла,<br />
Змагала в серці острах передвічний,<br />
І в слушну мить їй фея подала<br />
До білих рук булатний меч двосічний.</p>
<p>Ішла вона не день, ішла не рік,<br />
І вродою доспіла, як пшениця,<br />
Коли вступила у дівочий вік<br />
З мечем двосічним у стрункій правиці!</p>
<p>І не один у яр скотився звір,<br />
І не одна розсічена гадюка<br />
Сконала там, де між борів та гір<br />
Пройшла з мечем красуня білорука.</p>
<p>І час настав. У чаші голубій<br />
Переливався ранок, як перлина,<br />
І край безодні при воді живій<br />
Зустрілася із Жовтнем Україна.</p>
<p>Сон — не сон.</p>
<p>Ти вся була — пружиста тетива,<br />
Натягнена до краю, до відмови.<br />
Ти вся була — зірниця світова,<br />
Що озорила луки і діброви.</p>
<p>Горіла в пісні свічкою печаль,<br />
Минулих літ єдина осолода.<br />
Позаду — стільки мурів і проваль,<br />
Перед тобою — далеч ясновода.</p>
<p>Дніпро зеленим лукам рокотав,<br />
Трава шептала у лугах ласкава<br />
Про Жовті Води, славу серед слав,<br />
Про чуб і про сережку Святослава,</p>

<div>




</div>

<p>Про сірий камінь з іменем Сірка,<br />
Накресленим правицею безсмертя,<br />
Про дні, коли нога робітника<br />
Топтала вперше хартії подерті,</p>
<p>Про вічну правду мозолястих рук,<br />
Що золоті виводили будовк,<br />
Про день, коли Шевченко-самоук<br />
Вістив науку гніву і любові,</p>
<p>Коли, як річка рано навесні,<br />
Влилася ти в нове всесвітнє море,<br />
І в арсенальськім спалено вогні<br />
Неправду сиву і пожовкле горе, —</p>
<p>Ти встала, рідна, навстріч всім вітрам<br />
І на питання — будем чи не будем? —<br />
Світам, сонцям, братам і ворогам<br />
Одповіла могутнім Дніпробудом.</p>
<p>Колишеться і хвилює мла. У ній проступає білість і золото Лаврської дзвіниці, зелень розлогих пагорбів, ниви, сади, будови. Ірпінь. Молодий садок.</p>
<p>Чи пам’ятаєш ти, моя дружино,<br />
Той день весни, солодкої, як біль<br />
Кохання першого? Я у садку<br />
З Богданчиком вовтузився: садили<br />
Під тином ми акації колючі,<br />
Щоб затінок і захист нам давали<br />
Та садові. Ти на пухких грядках<br />
Висаджувала цибульки тюльпанів<br />
І корені потворні, із яких<br />
Прекрасні мали вирости жоржини.<br />
Лунали дружні голоси сусідів,<br />
Пересміхи, перегуки. Шумів<br />
Веселий поїзд, несучи людей,<br />
Всіх до одного сп’янених весною,<br />
І піснею про Галю молодую<br />
В ньому дзвеніла молодість сама.<br />
Метелик ранній пролетів бездумно,<br />
Немов листок сухий, зненацька сів<br />
На яблуньку, що посадив її<br />
В порядку шефства жвавий Копиленко, —<br />
І знову знявся, зляканий Богданом<br />
Чи Булькою, що в радості собачій<br />
Зичливо гавкала на цілий світ.<br />
Текло повітря вогке над землею,<br />
Вітрила-хмари в синяві пливли,<br />
І серце ждало. Раптом з далини<br />
Почувся — ніби тільки уявився —<br />
Глибокий звук. Я стрепенувся перший<br />
І крикнув: “Гуси!” То були вони,<br />
Мандрівні птиці, вісники весни!<br />
І всі ми приязним дивились оком<br />
На ключ гусей, що плив шляхом високим,<br />
І причувались в гоготанні їх<br />
Добросусідські вигуки та сміх,<br />
Як тут, у нас. О гуги. гусенята!<br />
Прилиньте нині вактя на крилята<br />
Земних дітей! Та ні! Дарма! Дарма!<br />
Мій сад — пустеля, і мій дім — тюрми!<br />
І звертаю я голос на захід, що жевріє за моїм вікном.<br />
Пастушки босоногі<br />
І дівчата у вогких волошках,<br />
Матері, що дітей на порозі стрічали<br />
З грушевою ложкою в добрій руці!<br />
Ковалі й хлібороби, Учені й співці,<br />
Що з одної виходили хати<br />
На дороги широкі, як світ!<br />
Винахідники і садоводи,<br />
Що одважно й рішуче<br />
Перекроювали шати землі<br />
На свою і нашу вподобу!<br />
Києве мій злотолитий,<br />
Ірпінська тишо смолиста<br />
І рожева моя Романівко!<br />
Ріки й луки, поля і заводи,<br />
Духотворені людським трудом!<br />
Світла кімнато моя<br />
З голосними, як дзвони, книгами!<br />
Портрети Шевченка і Руставелі,<br />
Пушкіна бронзовий бюсте,<br />
Початківців наївні листи!<br />
Ніжні щепи, що я садив<br />
Із веселими, милими друзями!<br />
Народу мойого жаго невтоленна,<br />
Що вела на круті верхогір’я,<br />
Пурпуровим засіяні маком<br />
І повиті нетлінними лаврами!<br />
Хто це все перекреслив<br />
Чорно-кривавою смугою?<br />
Хто вкинув у чашу погожого ранку,<br />
Коли мій синок<br />
І тисячі наших синів і доньок<br />
У свіжому бачили сні<br />
Ковалевого сина й кріпацького сина<br />
І тієї, що смерть поборола<br />
Свого слова безсмертною крицею?<br />
Україно! Прокляттям ти вся загриміла,<br />
Гнівом ти вся налилась<br />
По тонкі золочені вінця, —<br />
І жага животворна твоя<br />
Стала помсти святою жагою!<br />
Ти жива, Україно моя,<br />
Ти жива у родині великій,<br />
У родині народів, що їх<br />
Сила Жовтня навіки з’єднала,<br />
Як єднає нагірні бурхливі річки<br />
І спокійні річки степові<br />
Море в лоні своїм незглибимім!<br />
Ти жива в мозолястих руках трудових,<br />
Що руками вояцькими стали,<br />
Ти жива, бо з тобою в бою,<br />
Всі очоливши братні народи,<br />
Той народ, що великого Леніна дав<br />
Людям і людству!<br />
Ти жива, Україно моя,<br />
Бо у гомоні вод твоїх чистих,<br />
Бо у шелесті нив твоїх рідних<br />
Ворогу — смерть!<br />
Ти жива, бо в безсмертнім братанні,<br />
Що окрилене Партії вітром,<br />
Що осяяне Партії сонцем,<br />
Ворогу — смерть!</p>
<p>Голос прокляття.</p>
<p>Від синього неба і синіх квіток,<br />
Від доброго серця і чистих думок,<br />
Від поля, повитого в ранішній сон,</p>
<p>Як дар, як удар наш, зустріньте прокльоні<br />
Від рук, що пручались на матернім лоні,<br />
Від наших народжень, від наших агоній,<br />
Від пісні, від праці, від книг, від завзяття —<br />
Зустріньте прокляття!<br />
Немає покари, що вам заважка,<br />
На світі немає легкого листка,<br />
Що б каменем вам на сумління не ліг,<br />
Коли б хто сумління збудити в вас міг!<br />
Немає судді, що б здолав пом’якшити<br />
Вам вирок смертельний, поріддя несите,<br />
Немає руки, мозолями святої,<br />
Що вас не жадала б скарать за розбої!<br />
Те тіло, що впало від месницьких рук,<br />
Здаля облітає презирливий крук.<br />
Де крик душогуба навіки замовк, —<br />
З огидою виє зневажливий вовк.<br />
Земля вас не прийме в обійми святії,<br />
Лиш вітер-могута по світу розвіє<br />
У дебрі-пустині, на піски безводні,<br />
Розносячи ваші останки холодні.<br />
Від поля, від моря, від чорних могил,<br />
Від хмари пожарів, що тьмить небосхил,<br />
Від сиріт і вдів, від старців і калік —<br />
Прокльон вам навік!<br />
І я бачу її, бачу ту, кому до страдницьїих ніг клали поети всього світу і всіх століть найдорожчі свої приносини.<br />
Бачу матір.</p>
<p>Простягла руки схудлі,<br />
Розчесала русі кудрі,<br />
Ой, що кучер до кучера, —<br />
Чи то ж краса докучила?</p>
<p>Чи то ж літа не краснії,<br />
Чи оченьки не яснії?<br />
Ой не краса докучила —<br />
Гримить-гуде за тучами,</p>
<p>Ллє зливою злостивою<br />
Над матір’ю над сивою.<br />
Іди ж, синку, кудрявчику,<br />
Кудрявчику-ласкавчику,</p>
<p>Тройзіллячком умиваний,<br />
Яр-м’ятою укриваний,<br />
Сподіваний, угріваний!</p>
<p>Уста стулю — мовчатиму,<br />
Сльозу в очах держатиму,<br />
Коня твого за поводи<br />
Сама візьму у проводи.</p>
<p>Іди, іди, дитя моє,<br />
Не вкрий себе ні плямою,<br />
Брати стоять за брамою.</p>
<p>Зовуть брати — в похід іти,<br />
В похід іти, народ вести.<br />
Кладу тобі печать одну,<br />
Як гнів моїх проклять, міцну:</p>
<p>Бий ворога не мружачись,<br />
Усім життям напружачись,<br />
У серце бий недоброго,<br />
Бо роду ж ти хороброго.</p>
<p>Уста стулю — мовчатиму,<br />
Сльозу в очах держатиму,<br />
Листів твоїх чекатиму.</p>
<p>І йдуть сини, несучи в грудях материне благословенн я, —і гуде земля — і шумлять води — і труп ворожий сиру землю криє — і в серці озивається слово:</p>
<p>Ти вся — жага, ти вся — горіння,<br />
Ти — лук, стріла і тетива,<br />
Століттям явлене видіння,<br />
Моя зірнице світова!</p>
<p>Не раз таїли муку чорну<br />
Твої затиснені уста,<br />
Коли по воду животворну<br />
Ти йшла, мандрівнице свята.</p>
<p>Як ти верталася додому<br />
Від райдужного джерела<br />
І на коромислі тугому<br />
Дві кінви золоті несла, —</p>
<p>Напав розбійник із-за рогу,<br />
Розбив сосуди золоті<br />
І тіла вічномолодого<br />
Розп’яв безсмертя на хресті.</p>
<p>І ти, розкинувши рамена,<br />
Дивилась, як дітей твоїх<br />
Орда розтоптує шалена,<br />
І ніж разить, і тне батіг,</p>
<p>Як падають доми і вежі<br />
З блакиті гордої у прах,<br />
Як зміями повзуть пожежі<br />
По біло-голубих хатах,</p>
<p>Як від вогню чорніють вишні,<br />
Отари й череди біжать,<br />
І тоне світ у тьмі кромішній,<br />
І стогне поле від проклять, —</p>
<p>І погляд твій німий, о мати,<br />
Понад землею загримів,<br />
Заглушуючи всі гармати<br />
І всіх єднаючи синів.</p>
<p>І почалась велика дія,<br />
Назнаменована пора, —<br />
І ще немає чародія,<br />
Ще не загострено пера,</p>
<p>Ще не розгорнуто сувої,<br />
Щоб пурпурове начертать,<br />
Як з нелюдами у двобої<br />
Людська зарокотала рать.</p>
<p>Відчувши в грудях спільну рану<br />
І спільний бачивши пожар,<br />
Устав пастух з Узбекистану,<br />
Із Тули — тесля та зброяр.</p>
<p>Устав твій син, о рідна мати,<br />
З синами сестер-матерів,<br />
І на нападницькі гармати<br />
їх грім правдивий загримів.</p>
<p>І хоч тяжкі іще дороги<br />
До світосяйного кінця, —<br />
З’єднала воля перемоги<br />
Всі чесні голови й серця.</p>
<p>О, бачу я вогнем облиту<br />
Страждущу постать на хресті, —<br />
Та знаю: доки сонця-світу,<br />
Не зникне правда у житті,</p>
<p>І вірю, нене, до загину,<br />
Що зійде промінь у долину,<br />
Неначе шабля золота, —<br />
І в заповідану годину<br />
В прозору тишу голубину<br />
Ти зійдеш, рідна, із хреста!</p>
<p>1942 p. Нова редакція — 1956 p.</p>
<p>автор: <strong><a href="http://onlyart.org.ua/?page_id=7156">Рильський Максим</a></strong></p>

<div></div>