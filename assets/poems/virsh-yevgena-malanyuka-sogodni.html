<strong>Євген Маланюк –  Сьогодні</strong>
<p>1.</p>
<p>Біла лагода яблунь в цвіту.<br />
П’ю життя моє спрагненно-радо.<br />
Прийдеш, прийдеш? — і легіт: прийду —<br />
Медоносним зітханням — ой, Ладо!</p>
<p>День дзвенить — золота голубінь,<br />
День співає — блакитна безодня…<br />
Тільки — яблуні та голуби,<br />
Тільки барви буяють сьогодні!</p>
<p>2.</p>
<p>Це нічого, що небо чуже і чужа<br />
Далечінь віє в очі. Дивись!<br />
Вже перейдена нами остання межа,<br />
Перед нами засяяла вись.</p>

<div>




</div>

<p>Тільки синь, тільки глиб, тільки спокій… Ясна<br />
Тільки вічність. — Навіщо ж слова?<br />
В лазуреві безмежжя нас кличе весна,<br />
Пружно-яро життя ожива.</p>
<p>І земля — наречена в молочнім цвіту<br />
Яблунево-рожевих садів —<br />
Мліє солодко в сонячно-яснім меду<br />
В першій, росній красі пелюстків.</p>
<p>3.</p>
<p>А дні пливуть — мелодія в блакить.<br />
А дні дзвенять, як золото в лазурі,<br />
І вічністю триває кожна мить,<br />
І в спокої втопились давні бурі,</p>
<p>І океаном заясніла вись,<br />
І тиша, тиша. Тільки в вишнях білих<br />
Бриніння бджіл замріяно злились<br />
В один хорал блаженний і безсилий.</p>

<div></div>