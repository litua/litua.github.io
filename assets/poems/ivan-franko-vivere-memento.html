<strong>Іван Франко – Vivere memento!</strong>
<p>Весно, що за чудо ти<br />
Твориш в моїй груди?<br />
Чи твій поклик з мертвоти<br />
Й серце к жизні будить?<br />
Вчора тлів, мов Лазар, я<br />
В горя домовині –<br />
Що ж се за нова зоря<br />
Мені блисла нині?<br />
Дивний голос мя кудись<br />
Кличе – тут-то, ген-то:<br />
«Встань, прокинься, пробудись!<br />
Vivere memento!»<br />
Вітре теплий, брате мій,<br />
Чи твоя се мова?<br />
Чи на гірці світляній<br />
Так шумить діброва?<br />
Травко, чи се, може, та<br />
Втішно так шептала,<br />
Що з-під криги мертвоти<br />
Знов на світло встала?<br />
Чи се, може, шемріт твій,<br />
Річко, срібна ленто,<br />
Змив мій смуток і застій?<br />
Vivere memento!<br />
Всюди чую любий глас,<br />
Клик життя могучий…<br />
Весно, вітре, люблю вас,<br />
Гори, ріки, тучі!<br />
Люди, люди! Я ваш брат,<br />
Я для вас рад жити,<br />
Серця свого кров’ю рад<br />
Ваше горе змити.<br />
А що кров не зможе змить,<br />
Спалимо огнем то!<br />
Лиш боротись значить жить…<br />
Vivere memento!</p>

<div>




</div>

<p>14 октября 1883</p>

<div></div>