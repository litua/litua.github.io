<strong>Руданський Степан – Не згадаю гадки…</strong>
<p>Не згадаю гадки,<br />
Не змислю я мислі!..<br />
Як чорнії хмари,<br />
Чорні думи звисли!</p>
<p>Порадь, мати, що діяти,<br />
Ой чи жити, чи вмирати?<br />
Порадь, моя мати!</p>
<p>Розпукає серце,<br />
Каменіють груди.<br />
Скажи, моя нене,<br />
Що зо мною буде.</p>
<p>Кажуть люди: “В світі чари;<br />
В світі люди, не татари —<br />
Не будеш без пари!”</p>
<p>Ой світе мій, світе!<br />
Лушпина оріха!<br />
Де твої розкоші<br />
Та де твоя втіха?</p>
<p>Нудно в тобі, як в неволі,<br />
Тілько мука, тілько болі,<br />
Ні волі, ні долі!</p>

<div>




</div>

<p>І ви, мої люди,<br />
Люди — не татари,<br />
Чи хоч раз ви руку<br />
Сироті подали?</p>
<p>Кому горе — горе й буде,<br />
Другим жалю не прибуде,<br />
Люди ж мої, люди!</p>
<p>Наоколо глянеш —<br />
Та й каменем станеш,<br />
А на себе глянеш, —<br />
Як билина, в’янеш.</p>
<p>Лист за листом опадає,<br />
Рік за роком упливає,<br />
Назад не вертає!</p>
<p>Не згадаю гадки,<br />
Не змислю я мислі,<br />
Як чорнії хмари,<br />
Чорні думи звисли.</p>
<p>Порадь, мати, що діяти:<br />
Ой чи жити, чи вмирати?<br />
Порадь, моя мати!</p>

<div></div>