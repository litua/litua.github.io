<strong>Руданський Степан – Наука</strong>
<p>Дочекався я<br />
Свого святонька<br />
Виряджала в світ<br />
Мене матінка.<br />
Виряджала в світ<br />
Мати рідная<br />
І промовила<br />
Мені, бідная:<br />
“Нехай, сину мій,<br />
Ми працюємо.<br />
Нехай цілий вік<br />
Ми горюємо;<br />
Нехай сохну я,<br />
Тато горбиться,<br />
Ти на світ поглянь,<br />
Що там робиться, —<br />
Та не всі ж, як ми,<br />
В землі риються, —<br />
Може, є такі,<br />
Що і миються;<br />
Та не всі ж, як ми,<br />
Димом куряться, —<br />
Може, є такі,<br />
Що й не журяться.<br />
Коли знайдеш їх,<br />
Милий синочку,<br />
Ти склони себе,<br />
Як билиночку,<br />
Ти склони себе,<br />
Як билиночку, простели себе,<br />
Як рядниночку.<br />
Спина з похилу<br />
Не іскорчиться,<br />
Чоло з пороху<br />
Не ізморщиться.<br />
Спина з похилу<br />
Не ізкривиться,<br />
Зато ступить пан<br />
Та й подивиться;<br />
Зато ступить пан<br />
На покірного<br />
І прийме тебе,<br />
Як добірного.<br />
І в годиночку —<br />
На драбиночку.<br />
І підеш тоді,<br />
Милий синочку,<br />
І з панами сам<br />
Порівняєшся,<br />
В сріблі-золоті<br />
Закупаєшся;<br />
В сріблі-золоті<br />
Закупаєшся,<br />
З полем батьковим<br />
Розпрощаєшся!”</p>

<div>




</div>

<p>Але сталося<br />
Друге святонько:<br />
Виряджав у світ<br />
Мене батенько.<br />
Виряджав мене,<br />
Путь показував,<br />
Говорив мен<br />
І приказував:<br />
“Видиш, сину мій,<br />
Як працюємо,<br />
Видиш, сину мій,<br />
Як горюємо.<br />
Кождий на світі<br />
На то родиться…<br />
Не дивись на світ,<br />
Що там робиться!<br />
І на пчіл поглянь:<br />
Є робучії,<br />
Але й трутні є<br />
Неминучії.<br />
Так і на світі:<br />
Їдні риються,<br />
Другі потом їх<br />
Тілько миються.<br />
Будь ти проклятий,<br />
Милий синочку,<br />
Як пігнеш таким<br />
Свою спиночку;<br />
Як пігнеш таким<br />
Свою спиночку,<br />
Як простелишся<br />
На рядниночку.<br />
І чоло тобі<br />
Нехай зморщиться,<br />
І хребет тобі<br />
Нехай скорчиться!<br />
Ти тікай від них,<br />
Як від гадини,<br />
Ти не жди від них<br />
Перекладини;<br />
Ти не жди від них<br />
Перекладини,<br />
Ти у світ іди<br />
На оглядини.<br />
Ти у світ іди,<br />
Милий синочку,<br />
Ти усе спізнай —<br />
І билиночку.<br />
Тоді з світом ти<br />
Порівняєшся,<br />
В добрі-розумі<br />
Закупаєшся,<br />
В добрі-розумі<br />
Закупаєшся,<br />
З полем батьковим<br />
Привітаєшся!”</p>

<div></div>