<strong>Мозолевський Борис – Приморськ</strong>
<p>На бригаді заврожаїлися сливи,<br />
Возсідали баклажани на возах.<br />
Я приїхав у Приморськ такий щасливий,<br />
Привітався тепло, скинувши рюкзак.</p>
<p>Ніч стелилася росою по люцерні,<br />
Молодик гойдала на плечі.<br />
Перепели оглашали співом стерні,<br />
Десь далеко ухали сичі.</p>

<div>




</div>

<p>Бригадир сільські розказував новини —<br />
Про врожай та все про клопоти свої.<br />
Степ серпанком перед світом оповили<br />
Метеорів зоряні рої.</p>
<p>Я був справді, наче змалечку, щасливий,<br />
А від чого був щасливий — сам не знав:<br />
Чи від того, що в саду вродили сливи,<br />
Чи від того, що Приморськ мене впізнав.</p>
<p>Бригадир примовк і став прощатися.<br />
Вирувала сходу течія.<br />
Степ горів собі барвінками хрещатими,<br />
Мабуть, сам щасливий, як і я.</p>

<div></div>