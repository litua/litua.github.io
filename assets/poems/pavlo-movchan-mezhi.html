<strong>Павло Мовчан – Межі </strong>
<p>Зіпнувсь на пагорб — крутогляд широколано простелявся,<br />
і жайвір літо звістував — на мідяну струну низався.<br />
Рука спроквола тінь несла, коли поля благословляла<br />
і вруна гладила густі хвилясто-ніжно, п’ятипало…<br />
Блакитним опадом небес повільно світло струмувало,<br />
і простір згорнутий воскрес, зламавши крижані кристали.<br />
Німій і подих затамуй, щоб захват не схлюпнути,<br />
щоб вариво зелених фарб не обернуть в цикуту.<br />
І обрій поруч поклади, щоб не змаліть дочасно,<br />
та коло жаром обведи — на обрії пригаслім.<br />
Не в надмірі твої чуття, в обмеженнях щоденних:<br />
не вистачить твого життя, щоб пережить зелене.<br />
Очей не вистачить твоїх і захвату не стане,<br />
щоб ти за день ввібрати міг безмежжя швидкотанне.<br />
Бо, захлинувшися, впадеш — і пагорб западеться,<br />
пізнавши всю жорстокість меж, де замикалось серце.</p>

<div>




</div>

<p>***</p>

<div></div>