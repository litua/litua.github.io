<strong>Павло Глазовий – Ізюм</strong>
<p>Ішла кума зніматися, говорив їй кум:<br />
— Як почнуть тебе знімати, ти шепчи: <i>ізюм</i>,<br />
І роби отак губами, наче п’єш компот.<br />
Вийде в тебе на портреті невеличкий рот.<br />
А тепер кума ховає фото від людей:<br />
В неї вийшов на портреті рот аж до ушей.<br />
— Ну яка ж ти безтолкова, — дорікає кум. —<br />
Не могла сказати слово, як я вчив: <i>ізюм</i>…<br />
— Відчепись, — кума говорить. — Що ти все бурчиш?<br />
Я злякалась, як знімалась, та й шепчу: <i>кишмиш</i>…</p>

<div></div>