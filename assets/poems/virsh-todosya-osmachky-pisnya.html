<strong>Тодось Осьмачка – Пісня</strong>
<p>Кинув чумак село рідне,<br />
щоб шукати долі інде.<br />
В сірій свиті, йде не хутко<br />
ще й з верби пригубив дудку.<br />
Гей, гей, путь-дорога далека.</p>
<p>Ой де обрій з небом злився,<br />
туди й чумак похилився,<br />
бо аж там, аж там дівчина,<br />
мандрівки його причина.<br />
Гей, гей, путь-дорога далека.</p>

<div>




</div>

<p>А з-за лісу чорні хмари<br />
випливають не до пари:<br />
бо, чумаче, мій соколю,<br />
так знаходили й неволю.<br />
Гей, гей, путь-дорога далека.</p>
<p>А туди як помандруєш,<br />
жайворінка не почуєш,<br />
та й твоєї вже сопілки<br />
не почують жайворінки.<br />
Гей, гей, шкода хлопця-чумака!</p>

<div></div>