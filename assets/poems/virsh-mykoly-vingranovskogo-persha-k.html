<strong>Микола Вінграновський – Перша колискова</strong>
<p>Спи, моя дитино золота,<br />
Спи, моя тривого кароока.<br />
В теплих снах ідуть в поля жита,<br />
І зоря над ними йде висока.</p>
<p>Спи, моя гіллячко голуба,<br />
Тихо в моїм серці і щасливо.<br />
За вікном хлюпочеться плавба<br />
Твоїх літ і долі гомінливої.</p>

<div>




</div>

<p>Спи, моя дитинко, на порі.<br />
Тіні сплять і сонна яворина…<br />
Та як небо в нашому Дніпрі,<br />
Так в тобі не спить хай Україна.</p>
<p>Хай вона не спить в тобі повік,<br />
Бо вона — для тебе і для світу…<br />
Люлі, мій маленький чоловік,<br />
Капле сон сріблястий з верховіту…</p>
<p><em>1963</em></p>

<div></div>