<strong>Антонич Богдан-Ігор – Поетова весна</strong>
<p>Ну що ж, поете безіменних мрій?<br />
В твоїй чернетці пишних віршів рій<br />
дзвінкими римами впиває, як вино.</p>

<div>




</div>

<p>Ти крізь вікно<br />
у далечінь глядиш:<br />
виприскують сріблясті стебла трав,<br />
небавом бризнуть яблуні бруньками<br />
і край дороги виросте спориш.<br />
На березовій скрипці вітер грав<br />
і, наче шовком, витер кожний камінь.<br />
Ти піснею розпалене чоло<br />
в долоні похилив.<br />
Ось ярою весною зацвіло,<br />
і ти ще раз щаслив.<br />
Твоє перо, думкам слухняне,<br />
нових пісень ладнає гармонійний стрій.<br />
Тремтить захоплення струною голос твій,<br />
і з неба ждеш вечірньої роси,<br />
і ловиш оком п’яним<br />
на синім обрії хмаринки біло-льняні<br />
у завороженому перстені краси.<br />
Не знаєш сам, чи весело тобі, чи сумно,<br />
і б’є весна до голови.<br />
. . . . . . . . . . . . . . . . . . . .</p>
<p>А за вікном юнацтво горде та безумне<br />
готується на зрив новий.</p>

<div></div>