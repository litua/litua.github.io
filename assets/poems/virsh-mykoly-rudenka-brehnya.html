<strong>Микола Руденко – Брехня</strong>
<p>Від Рузвельта до Сталіна гонець<br />
Прибув з запитанням:<br />
— Що руським треба,<br />
Щоб швидше цій війні настав кінець<br />
І мирний дим із хат піднявсь до неба?..</p>
<p>Архів зберіг Верховного одвіт:<br />
— Понад усе міцний колючий дріт.</p>
<p>— Навіщо дріт? Їй–богу, дивина…<br />
Сенатори судили і рядили.</p>
<p>— Для шанців, звісно. Це й дитина зна,<br />
І корабель із дротом спорядили.</p>

<div>




</div>

<p>Вогонь торпед крізь ночі каламуть<br />
Вистежує учасників походу.<br />
Та вірять моряки: вони везуть<br />
Російському народові свободу…</p>
<p>Я всю війну пройшов, але ніде<br />
Понад окопами не бачив дроту.<br />
Іще не знав, що доля поведе<br />
Повз дар отой на зеківську роботу.</p>
<p>Туди, де сотні тисяч полягли<br />
Під ковдрою із снігової вати…<br />
Відкритий дух людський! Скажи, коли<br />
Навчишся ти брехню розпізнавати?</p>
<p><em>29.02.1980</em></p>

<div></div>