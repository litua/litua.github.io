<strong>Микола Хвильовий – Зелена туга</strong>
<p><strong>І</strong></p>
<p>Напередодні злив<br />
сумніву голубого<br />
на кучері весни<br />
я голову<br />
кладу.<br />
Хто не погас на зоряну дорогу,<br />
а каравели дум<br />
в пустелю не веде?</p>
<p>Ах, пам’ятаю я<br />
— повстання на Вкраїні,<br />
заграви, дзвін пожеж<br />
— на барикади,— крик,<br />
тривожні ночі, степ,<br />
такий, як ночі, синій,<br />
і армії на Крим.</p>
<p>Та все це промайнуло,<br />
і поклик<br />
не сурмить.<br />
І чую я, як десь скиглить минуле:<br />
— Амінь!</p>
<p>І чую я… а серце стогне в тузі,<br />
ах, що цей, що цей сум?<br />
Це спогадів мара…</p>
<p>Я бачив, як лосунь<br />
підстрелений у лузі<br />
весною умирає…<br />
Я знаю його біль!</p>
<p>Напередодні злив<br />
сумніву голубого<br />
я б з місяцем пішов<br />
в заулки сірих хмар,<br />
де на мільйони гін<br />
заблакитнів горохом<br />
і снить Волосожар.</p>
<p>Але та путь далека…<br />
І завжди я в журбі<br />
похмурий на путях,<br />
а навкруги мене —<br />
кублиться-б’ється мряка<br />
і шмаття від життя.</p>
<p>Але та путь далека…<br />
І темна-темна ніч,<br />
і спогад, як лелека<br />
в забутому маєткові<br />
самотній заблукавсь.</p>
<p><strong>II</strong></p>
<p>Секунди, дні і роки,<br />
а з ними і віки<br />
у вічі вічності глибокі<br />
задивились.</p>
<p>Скоро прийде квітень.<br />
Зелений кінь<br />
в імлі рожевій забасує,<br />
і золоті коштовні вила<br />
положе сонце на стіжки.<br />
Що ж я?<br />
Я тихий, як озерна заводь.</p>
<p>І на журби моєї танки<br />
скоро буря не підведе руки…<br />
…Із персі свій огонь<br />
— о люба, о коханко!<br />
у мозок<br />
кинь!</p>
<p><strong>ІІІ</strong></p>
<p>На Сумській<br />
запаштетився<br />
гул.<br />
На Московській<br />
регіт.<br />
А край міста<br />
стогін,<br />
і я, колишній регент,<br />
стою без дороги.</p>
<p>І знаю я тепер,<br />
— о Валер’яне, о Михайле! —<br />
чого зажурні ви<br />
напередодні квітня —<br />
дороги зацвіли<br />
і в туманах зів’яли,<br />
як стоси листя восени<br />
досвітні.</p>
<p>І не присняться мені<br />
оті пахучі ночі,<br />
криваві і святі,<br />
орлині, як орли.<br />
А може… може, так —<br />
розірвана на клоччя<br />
майбутнього мета?</p>
<p>І бачу я —<br />
конають і вагранки<br />
на степових полотнах гін.<br />
…Із персі свій огонь<br />
— о люба, о коханко! —<br />
у мозок<br />
кинь!</p>
<p><strong>IV</strong></p>
<p>Моя люба любовнице!<br />
Підійми моєї творчості дух,<br />
положи у мої груди сонце<br />
заголи свої перса на мить!</p>
<p>Слухай —<br />
шумує!<br />
Слухай —<br />
гримить!<br />
Повінь прорвала греблю<br />
біля млина.<br />
Цілуй скаженіше!<br />
На божевілля!<br />
(На божевілля!)…<br />
…За шелюгою<br />
в заснулий вечір<br />
пливе весна.</p>
<p>За нею вітер,<br />
за нею гуси —<br />
увесь вирій.<br />
Коханко люба!<br />
У тьмяній тузі<br />
умру!</p>
<p>Моя люба любовнице!<br />
Підійми моєї творчості дух,<br />
положи у мої груди сонце,<br />
заголи свої перса на мить!</p>
<p><strong>V</strong></p>

<div>




</div>

<p>Контрреволюція!<br />
Контрреволюція!<br />
Контрреволюція!<br />
. . . . . . . . . . . . . .<br />
Товаришу! Товаришу крицевий!<br />
Це ж я крізь мур важкий<br />
вселюдської скорботи<br />
в ставах прийдешнього<br />
очима поринув.</p>
<p>Не кожний соколить,<br />
не кожний в нетрях броде,<br />
а я у нетрі йду<br />
за золотом життя.</p>
<p>Куди звернувся я?<br />
Дощі! Дощі<br />
і мряка!</p>
<p>Куди дивлюся я?<br />
— Запорошило.<br />
— Ніч!<br />
Крізь хуртовини<br />
рев,<br />
далекий дзвін на сполох,<br />
дзвонар рятує десь,<br />
а дзвони замело.</p>
<p>Куди звернувся я?<br />
Дощі! Дощі!<br />
І мряка!</p>
<p>І хмарний (цей) заспів<br />
самотньо закує:<br />
в «Шляхах мистецтва» він<br />
(о любий мій Коряче!)<br />
— як в серце моє «неп».<br />
. . . . . . . . . . . .</p>
<p>Контрреволюція!<br />
Контрреволюція!<br />
Контрреволюція!<br />
. . . . . . . . . . . .</p>
<p>Ах, Володимире —<br />
мій друже слобожанський —<br />
і ти, непевних дум —<br />
«Володька в галіфе»!<br />
В жовтневих снах я був<br />
під шепіт моєї казки</p>
<p>(— новій Вкраїні ти —<br />
червіньковий Орфей!).<br />
І снилось мені так:<br />
парує з луків кров’ю,<br />
а луки — не степи,<br />
не пчілка на устах,<br />
і чуємо (не ми!):<br />
шумує хмелем гомін<br />
і кличе до повстань.</p>
<p>Волошки і пішли<br />
(так дикі кози) — в місто,<br />
а місто —<br />
з піхви мечі!<br />
Вже й цербер на шляху.<br />
А далі — в далях дим!.<br />
Гармати!. Комуністи!.<br />
І над землею —<br />
гул!</p>
<p>І ще приснився сон<br />
в Дружківці (там заводи):<br />
ходив я на Дінець<br />
в перепелиний день.</p>
<p>А потім вечір був —<br />
співав мені про межі,<br />
а сонце за лісами<br />
сизіло на шляху…</p>
<p>І от в житах запахло,<br />
запахло бур’янами,<br />
а може, й чебрецем —<br />
не знаю! не скажу!</p>
<p>А потім по кварталах<br />
посунулись комахи…<br />
Комахи? — Я не знаю!<br />
А по ярках — огні.</p>
<p>Запахло бур’янами…<br />
Широкий степ — на гони…<br />
Над вітром вечір — гони…<br />
А по ярках — огні.</p>
<p>Шахтарські? Я не знаю!<br />
Заводи? Я не знаю!</p>
<p>…І раптом я прокинувсь:<br />
димів квітневий ранок,<br />
а на душі — журба.</p>
<p><strong>VI</strong></p>
<p>Секунди, дні і роки,<br />
а з ними і віки<br />
у вічі вічності глибокі<br />
задивились.</p>
<p>І от по вулиці міській<br />
проходжу знову я.<br />
На бані ратуші<br />
сковзається проміння<br />
і нюхає кремезний брук,<br />
гаражні пахощі моторів.</p>
<p>Затротуарилось повітря…<br />
На Благовіщенський базар<br />
поспішно кошики прямують,<br />
на розі газетярі<br />
«Селправду» й «Вісті» продають.<br />
І скринька з цигарками<br />
заплуталась між ніг.</p>
<p>А ввечері на «Тоску»,<br />
щоб знову було тоскно…<br />
А може, й на Московську, 20,<br />
кубло поетів.</p>
<p>А уночі додому…<br />
Коли іду додому<br />
…чи ліхтарів зітхання…<br />
Та тільки, мабуть, люди<br />
з голодної губернії…<br />
А може, і під’їзди<br />
в розпуці завивають…<br />
і холодніє час.<br />
. . . . . . . . . . .</p>
<p>І сняться мені<br />
вокзали, ешелони,<br />
загони і шляхи —<br />
червінькові шляхи.<br />
Кіннота в бур’янах,<br />
і чебрецеві гони,<br />
і оксамити трав<br />
задумливих могил.</p>

<div></div>