<strong>Павло Мовчан – “До сивих брів обдмуханий морозом…” </strong>
<p>До сивих брів обдмуханий морозом,<br />
спинивши сніг, стояв похмурий ліс;<br />
і вітром гострим холодило сльози,<br />
і світ ламався у кристалах сліз…<br />
Так-так, так-так — давно посутеніло,<br />
ліс підступився, шум подаленів,<br />
і виклично на рам’ї обважнілім<br />
вінок лавровий смушком забілів.<br />
Оце тобі за всі твої звитяги,<br />
за затяжний, невпинний марафон:<br />
вінок з цибулі, самогон з баклаги<br />
і ряд берез — облуплених колон…<br />
Оце тобі за всі твої утрати:<br />
зашерхлий світ у горошинах сліз,<br />
і небосхил розпиляний, щербатий,<br />
і просіддю спорошений весь ліс.<br />
Біжи, біжи, надсаджуючи силу,<br />
можливо, навіть голос доженеш,<br />
але поглянь, і хмари зупинились,<br />
не знаючи своїм тулянням меж…<br />
А ти ж бо знаєш, серцем відчуваєш<br />
свою межу, свій неминучий край;<br />
чого ж біжиш, що й долю обганяєш,<br />
ще й сам собі волаєш: — Доганяй!</p>

<div>




</div>

<p>***</p>

<div></div>