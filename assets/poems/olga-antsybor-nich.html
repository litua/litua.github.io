<strong>Ольга Анцибор – Ніч</strong>
<p>Потяг мчить крізь засніжену ніч,<br />
Він везе мене з рідного міста,<br />
Я із болем своїм віч-на-віч<br />
І думкам в голові моїй тісно.</p>
<p>В скроні стукають сотні питань,<br />
За вікном заметіль не стихає.<br />
В полі сніжнім займається рань,<br />
Але відповідей немає.</p>

<div>




</div>

<p>Ніч без сну добігає кінця,<br />
До столиці підходить мій потяг.<br />
Без надії дорога оця,<br />
Вихолоджує душу протяг.</p>
<p>Там подруга мене провела,<br />
А в столиці ніхто не стрічає,<br />
В місті тім я щаслива була,<br />
А тепер в нім мій син страждає.</p>

<div></div>