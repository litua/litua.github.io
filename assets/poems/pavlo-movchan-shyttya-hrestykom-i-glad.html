<strong>Павло Мовчан – Шиття хрестиком і гладдю </strong>
<p>Цей шум колисковий загойдував розум<br />
і сім’ям березовим простір кропив…<br />
Ще дихала пам’ять гранітним морозом,<br />
збігали вапном побілілі стовпи.<br />
Ще дихала хвоя густим нафталіном<br />
та глиці ошурки тяглись до руки;<br />
магнітні малюнки, майбутні відміни<br />
в блакиті лункій малювали гілки.<br />
І погляд відгадував стежку торішню<br />
по рисці в повітрі, по нитці в тканині:<br />
полотна ті ж самі, та хрестики інші, —<br />
гаї конопляні, а люди лляні…<br />
І вишита пташка над хаткою висла —<br />
на гребінь шовковий не сяде ніяк;<br />
чи ниток не стало, чи кров’ю зумисне<br />
на білому вишивсь співаючий мак.<br />
До нього тяглися дівочі долоні,<br />
і тіло солодке текло, мов струмок,<br />
а шум височів на високих колонах<br />
і вовну соснову мотав на клубок…<br />
І в шумові тому, в ростучім клубкові,<br />
спеленуте спало зерно-немовля,<br />
скрипіли берези й колони соснові,<br />
крізь лиця бліді проступала земля.<br />
Вона проступала крізь білі полотна,<br />
крізь очі, і руки, й лляні сорочки,<br />
хрещатим шитвом на полотнах скорботних,<br />
на білому тілі — блакитні струмки.</p>

<div>




</div>

<p>***</p>

<div></div>