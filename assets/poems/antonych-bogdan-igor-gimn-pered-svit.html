<strong>Антонич Богдан-Ігор – Гімн перед світанням</strong>
<p>Похмурі дні, суворі дні,<br />
що гіркотою налили пісні,<br />
тривожними питаннями лягають на уста,<br />
вкривають обрії, мов непрозора мла густа,<br />
примарами карають нас у сні<br />
похмурі дні, суворі дні.<br />
Гарячкою попалені шепочуть губи:<br />
що буде?<br />
Даремно торгає рука вузли кошлаві,<br />
даремно грубу петлю рве, що шию давить.<br />
Усюди<br />
блукаючи в нестямі, зір дороги губить.</p>
<p>Похмурі дні, суворі дні,<br />
змаганнями вантажні та грізні,<br />
немов їдкою ржою, до нутра гризуть серця.<br />
Зловісна небезпеки тінь не покида лиця,<br />
хвилини, мов хомут, стають тісні.<br />
Бурхливий вітер видирає сторінки з книжок<br />
і розвіває вчених слів скарби, немов лубок,<br />
тонких співців тонкі пісні.</p>

<div>




</div>

<p>Розсипуються срібні строфи, наче попіл,<br />
а мудрість<br />
від старості трухляву викидають з дому,<br />
мов барахло, що непотрібне вже нікому.<br />
Лиш кудли<br />
туманів подув чеше й тане все в розтопі.<br />
І нігтями тверде життя.<br />
Усе немов без глузду, без пуття.<br />
Зневіри трійло свердлом точить мозок аж до дна,<br />
чи явиться сліпим очам дорога хоч одна,<br />
чи знайдемо одне хоч вороття,<br />
щоби перемогти життя.</p>
<p>Та знову проростає творчих сил змагання,<br />
мов стебла<br />
трави з-під моху.<br />
В родильних болях в’ється світ,<br />
щоб породити з попелу нову епоху.<br />
До неба<br />
зліта похмурий гімн перед ясним світанням.</p>
<p><em>1932</em></p>

<div></div>