<strong>Павло Мовчан – “Незайманосте днів, зцілющосте майбутня…”</strong>
<p>Незайманосте днів, зцілющосте майбутня,<br />
розпорошусь і я, мов грудочка землі…<br />
Якщо хтось буде жить, то буду й я присутній<br />
краплиною в струмку, сажинкою в золі…<br />
Пелюстки снігові запорошили ґанок —<br />
то небо відцвіло чи пізній покрівець?<br />
Але життя таке, мов розпочався ранок,<br />
торкається повік нервовий промінець.<br />
І про який кінець, і про яку погибель<br />
хто каже, свідчить хто, хто прагне чи жада?<br />
Рукою проведу — повітря, наче шиба;<br />
і нова далечінь, хвилина молода…<br />
І цюкає сусід сокирою колоду,<br />
і плеще у долоні на радощах вогонь:<br />
сніг зверху, а життя не вигаса зісподу,<br />
в зіницях стиснувсь жар, і світло б’є зі скронь.</p>

<div>




</div>

<p>***</p>

<div></div>