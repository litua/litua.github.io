<strong>Микола Вінграновський – Повернення до Львова</strong>
<p><strong>I</strong></p>
<p>Десь далеко-далеко, що лиш слово домове,<br />
Десь глибоко-глибоко в стародавньому дні,<br />
Обізвався твій голос, моє місто-любове,<br />
Твоє ніжне крило пролітає в мені.</p>
<p>В цьому нашому світі, у плинкім нощеденні,<br />
В цьому нашому світі, де доля терпка,<br />
Моє місто-любове, нам з тобою священні<br />
І світанок Данила, і вечір Франка.</p>
<p>Доки сняться нам сни, доки сняться нам ріки<br />
І марнота марнот по душі не снує,<br />
Моє місто-любове, дорогі нам навіки<br />
Ті, хто десь за тобою, ті, хто зараз тут є!</p>
<p><strong>II</strong></p>

<div>




</div>

<p>На маленькій планеті у великому лузі<br />
Сходить вечір на сине, на сизе й сумне.<br />
На шовковому вальсі, на блакитному лузі<br />
Як давно і недавно ти любила мене.</p>
<p>Як раптово в хвилини блакитношовкові, —<br />
Іще рух! іще крок! іще подих грози! —<br />
Зацвіли твої пальці першим цвітом любові,<br />
Зацвіли твої очі першим цвітом сльози…</p>
<p>Відчорніли в саду переспілі пасльони,<br />
Ззимували сніги ув обійми ріки…<br />
Та порожні мовчать на цепах телефони,<br />
Та над ними порожні летять літаки…</p>
<p>На маленькій планеті у великому місті<br />
Сходить вечір на синє, на сизе й сумне.<br />
На сивавих дощах в сполотнілому листі<br />
Як далеко-давно ти любила мене…</p>
<p><em>1971</em></p>

<div></div>