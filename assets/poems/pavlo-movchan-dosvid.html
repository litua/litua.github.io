<strong>Павло Мовчан – Досвід </strong>
<p>Нерв пам’яті, оголений літами,<br />
вже занімів, і біль давно ущух;<br />
і пагорб часу, мов замет, розтанув,<br />
розмив сліди щоденних завірюх…<br />
Що ти вчинив за дні своєї плоті<br />
для ствердження покладених чеснот?<br />
…І німував, і віддававсь скорботі,<br />
ятрив байдужим пустослів’ям рот?<br />
Чи вдосконалив серце у стражданні,<br />
зусилля множив, може, на думки?<br />
Чи так і жив, збігали дні недбайні,<br />
вивітрюючи ніжність із руки?<br />
Чи ж вирок долі свою чинність збуде,<br />
якщо комусь ти звіришся в словах,<br />
що ти зробив, щоб склали дяку люди,<br />
щоб твоє ймення стигло на губах?<br />
Ні, ще не пізно долю обігнати,<br />
для добрих вчинків кожен має час,<br />
людині кожній не минути чатів:<br />
чи бути злу — залежить те від нас.<br />
Ще можеш комусь кров свою вділити<br />
і вихопить дитину з-під коліс,<br />
ще можеш, можеш так життя прожити,<br />
що вділиш комусь радість замість сліз.<br />
Тож до людей іди хутчій відкрито,<br />
їх клопоти на власні оберни,<br />
бо задля інших тільки й варто жити,<br />
якщо життя черпати з глибини.</p>

<div>




</div>

<p>***</p>

<div></div>