<strong>Володимир Сосюра – Іду я стежкою дзвінкою…</strong>
<p>Іду я стежкою дзвінкою,<br />
так вільно й молодо мені,<br />
і Марс горить переді мною<br />
в непереборній вишині.</p>
<p>Над далиною голубою<br />
віків гармонії печать,<br />
і наче крила за спиною<br />
в просторах світових шумлять.</p>

<div>




</div>

<p>Я хочу піснею ясною<br />
прославить радість на землі,<br />
щоб юні повною луною<br />
вона цвіла у днів далі.</p>
<p>Повітря медом лине в груди,<br />
і грає зорями блакить.<br />
Так хто ж сказав, що я не буду<br />
з тобою, пісне, в світі жить?!</p>
<p><em>1935</em></p>

<div></div>