Андрій Любка – Совкове порно<p>Залишіть мені право на час,<br />
коли сонце світило в спину.<br />
Коли п’яні слухали джаз,<br />
або вальс, який без упину<br />
плутав ноги об ноги. І всі<br />
забагато сміялись, а вечір<br />
запливав у кімнату в порі,<br />
коли твої кремові плечі<br />
нестримно світились. Вогні<br />
відкривали скрадливу голість<br />
вечірнього міста. Дощі<br />
стукали в шибку, а голос<br />
від цього лише втрачав<br />
свою дзвінкість. Торішнє листя<br />
тріпотіло на вітрі. Стікав<br />
день по ринвах. Намисто<br />
спадало на груди. Закони<br />
не діяли. Твоє совкове ліжко<br />
тремтіло, як ядерна зона.<br />
Життя протікало успішно.</p>

<div>




</div>

<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>