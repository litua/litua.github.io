<strong>Ольга Анцибор – Душа</strong>
<p>Кохання палало, кохання горіло,<br />
І душу самотню воно мені гріло.<br />
Я в небо злітала на крилах прозорих,<br />
Світив мені місяць, всміхалися зорі.</p>
<p>Я ніжність в очах твоїх бачила, любий.<br />
Та раптом розлука, як чорная згуба,<br />
Камінням упала, стрілою злетіла,<br />
Коханню тендітнії крила побила.</p>
<p>Взяла й понесла тебе в дім твій далекий,<br />
Ти з нею полинув, неначе лелека.<br />
Я теж за тобою летіти хотіла,<br />
Та вдома лишилась, душа ж полетіла.</p>

<div>




</div>

<p>Летіла душа за тобою й страждала,<br />
Тебе вона щиро і вірно кохала,<br />
І їй так пекло, так нестерпно боліло,<br />
Що інша тебе в твоїм домі зустріла.</p>
<p>Її ти обняв, посміхнувся привітно,<br />
Душа затремтіла, як зірвана квітка.<br />
Заплакала гірко, тихенько спитала:<br />
– Як житиме та, що тебе покохала?</p>
<p>Вона ж там самотня від ночі до рання,<br />
Забрала розлука від неї кохання.<br />
Тож я повернуся до неї у груди,<br />
Її берегтиму завжди і повсюди.</p>

<div></div>