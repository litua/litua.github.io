<strong>Антонич Богдан-Ігор – Забута земля</strong>
<p>Село вночі свічок не світить,<br />
боїться місяця збудити,<br />
що жовтим без наймення квітом<br />
цвіте в садах, дощем умитий.</p>

<div>




</div>

<p>Густа вода спливає з гребель,<br />
де обрії спинились в леті.<br />
У бурих кублах побіч себе<br />
звірята, люди і комети.</p>
<p>Забута земле під дощами,<br />
під оливом рудого неба!<br />
Ця пісня серцю наче камінь,<br />
а все ж її співати треба.</p>

<div></div>