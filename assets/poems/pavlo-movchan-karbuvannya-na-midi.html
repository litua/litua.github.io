<strong>Павло Мовчан – Карбування на міді </strong>
<p>Немов прилестився, прижився<br />
до світу білого й забув,<br />
що загостився, забарився,<br />
про час забув і воротьбу.<br />
На учтах юності сп’янілий,<br />
життя палив, не пам’ятав,<br />
що погостівка в світі білім<br />
завершується вороттям.<br />
Хвилясті струми обпікали,<br />
хвиляста музика текла,<br />
на кожен напрядалась палець<br />
і навивалась вкруг чола.<br />
І горло холодила м’ята,<br />
зіниці розтискав бузок,<br />
підпурхувала плоть крилата<br />
угору, вгору що не крок…<br />
Душа пробуджена співала,<br />
хоч запечатана була,<br />
світивсь, мов бубка, кожен палець,<br />
літало листя вкруг чола…<br />
Єства блаженство, хтивість статі,<br />
солодка втома, сонна млось,<br />
в жіночім лоні проростати<br />
вже почала тужава брость…<br />
І малювалося крапласто<br />
дощасте щастя на воді,<br />
і сміху лінію хвилясту<br />
снували губи молоді…<br />
І віщували лише втіху<br />
вогнисті ночі… новий день.<br />
Розмотувалась нитка сміху,<br />
не уриваючись ніде.<br />
Лестива літоросль снувалась,<br />
хиталась згинистим хвостом,<br />
і литки шерстю обростали,<br />
ступня ставала копитом…<br />
І випинались гостро й туго<br />
на лобі ріжки під вінком;<br />
лоза свистіла, наче пуга,<br />
а сміх ставав дрібним смішком.<br />
До губ сопілка приростала,<br />
спів закорковувавсь у ній,<br />
щоб карбівничий на металі<br />
відбив відлунки голосні.<br />
Ой загуляв… І, захмелілий<br />
коханням, зеленню, вином,<br />
відкарбувавсь на міді спілій<br />
сатиром хтивим вже давно…<br />
Про гостювання вже забуто,<br />
не вихмелить жаждиву плоть,<br />
бо в мідь холодну її вкуто<br />
і опору вже не збороть.<br />
В танечних рухах на тарілі<br />
життя судомиться віки,<br />
та й не здригається вже тіло<br />
від гострих доторків руки…<br />
Лише душа, в метал закута,<br />
спроквола потривожить мідь,<br />
і загуде — заледве й чути, —<br />
аби навіки заніміть…</p>

<div>




</div>

<p>***</p>

<div></div>