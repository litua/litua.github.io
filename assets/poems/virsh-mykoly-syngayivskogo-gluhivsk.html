<strong>Сингаївський Микола – Глухівські дзвони</strong>
<p><i>У Глухові у городі<br />
во всі дзвони дзвонять.</i></p>
<p><i>З народної думи</i></p>
<p><em>А дзвонили ж –</em></p>
<p><em>чулося і в небі,</em></p>
<p>Голосом стрясались небеса.<br />
Зорі сипались, як риба в невід,<br />
І тремтіла місячна яса.</p>
<p>Те відлуння котиться і досі,<br />
Наче спогад про гетьманський час.<br />
І козацькі коні ще в дорозі,<br />
І вогонь дозорний ще не згас.</p>
<p>Палахкоче вогнице іскристо,<br />
Полум’я і дзвони – два крила.<br />
Щоб уже не заніміло місто,<br />
Щоб його околиця росла.</p>
<p>Певне, знала гетьманська столиця<br />
Щедрі голоси своїх співців.<br />
І снагою, мов жива криниця,<br />
Надихала глухівських творців.</p>

<div>




</div>

<p>Дзвони тут будили до розплати,<br />
Кликала дзвінкоголоса мідь.<br />
Тут земля, немов козацька мати,<br />
Вся покрита зморшками століть.</p>
<p>Мов історії жива окраса,<br />
А вона ж – сучасності рідня.<br />
І живучий спогад про Тараса<br />
Чуйні душі зріднює щодня.</p>
<p>Як ведеться, з роду і до роду<br />
У піснях засвітиться душа –<br />
Та, що зветься Волею народу,<br />
Та, що глухівчанам не чужа.</p>
<p>Що вирує і шумить вітрами,<br />
А в задумі стихне, мов дитя, –<br />
І мовчить, як небо над борами,<br />
І в собі витворює життя.</p>
<p>Кожна крапля наче срібло ронить,<br />
Клен поклав долоню на плече…<br />
І життя – від кореня до крони –<br />
Мов основу животворну тче.</p>
<p>Від глухої осені до квітня<br />
Знову чую у досвітній млі –<br />
Дзвонять дзвони у тисячоліття<br />
Глухівської нашої Землі.</p>

<div></div>