<strong>Микола Руденко – Ойкумена</strong>
<p>Цар помирав не від років та ран:<br />
Він відкидав тягар життя земного —<br />
Бо світ завоювавши, ні на гран<br />
Не став багатший на знання про нього.</p>
<p>Вели цареві коней: вибирай.<br />
Схиляли юнки перед ним рамена.<br />
А імператор думав: де той край,<br />
Що міг би стать межею ойкумени?</p>
<p>Смерть воїнів на суші й на човнах<br />
Та лихоманка, та голодні мандри,<br />
Та сотні башт на бойових слонах<br />
Не зупинили війська Олександра.</p>
<p>А зупинила вість: за тим хребтом —<br />
Ще не кінець.<br />
Лише початок, може…<br />
Сам Арістотель скрюченим перстом<br />
Цей вузлик розв’язать не допоможе.</p>

<div>




</div>

<p>Бо то є небокрай: до нього йдеш —<br />
А він тікає понад ниви й гори.<br />
Якщо немає в ойкумени меж,<br />
То як від неї домогтись покори?</p>
<p>І цар помер. Відсутністю межі<br />
Його звела природа до могили…<br />
А я живу. Мене штики-ножі<br />
Від безміру надійно захистили.</p>
<p>В’юниться віхола, немов змія, —<br />
Підступно й хижо підповза до мене.<br />
Між лазнею і нужником моя<br />
Завіяна снігами ойкумена.</p>
<p>О неосяжний, вічний Тео-Пан!<br />
Невже й на вишках теж твоя сторожа ?..<br />
Мені до горла підступив паркан,<br />
Кривавить дух колючка-загорожа.</p>
<p>І постає запитання старе,<br />
Що визрівало в самоті недобрій:<br />
Чи витримає серце, чи помре,<br />
Коли відкриється для нього обрій?</p>
<p><em>01.11.1979</em></p>

<div></div>