<strong>Микола Руденко – За межами двадцятого століття…</strong>
<p>За межами двадцятого століття,<br />
Коли небесного Отця рука<br />
З материків повимітає сміття, —<br />
До неба звернеться душа людська.</p>
<p>Живого Бога — не якісь химери —<br />
Побачать люди крізь сувої мли.<br />
То буде час — як на початку ери,<br />
Коли творці євангелій жили.</p>
<p>Крізь падолист людський, крізь голод,<br />
холод<br />
Туди пробуються з нас лише оті,<br />
Кому дробив кістки кривавий молот,<br />
Хто мав доволі гарту у житті.</p>

<div>




</div>

<p>Науки прийдуть зовсім не для того,<br />
Щоб жити запереченням слизьким.<br />
Наука доведе реальність Бога —<br />
Він стане зрозумілим та близьким.</p>
<p>Не на колінах розмовляти з Богом<br />
Людина буде, а на повний зріст.<br />
І Всесвіт храмом стане. А порогом —<br />
Трап до ракети,<br />
Міжпланетний міст.</p>
<p>Дротам колючим і тюремним ґратам<br />
Не вийти на священні береги.<br />
Можливо, Бог із батька стане братом<br />
І ми збагнемо,<br />
Що й самі боги.</p>
<p><em>19.02.1980</em></p>

<div></div>