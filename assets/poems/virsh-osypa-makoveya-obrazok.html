<strong>Осип Маковей – Образок</strong>
<p>Маленька хата, як коробка,<br />
загата з листя під вікном,<br />
кошниця, наче солі товпка,  —<br />
усе вже спить осіннім сном.</p>

<div>




</div>

<p>У хмарі сонця і не знати,<br />
в тумані тихе поле спить,<br />
собачка вилізла з загати,<br />
раз гавкнула  — і вже мовчить.</p>
<p>Причулося! Се вітер гонить,<br />
а листя хоче утечи,  —<br />
і сон собачку знову клонять:<br />
нема чого і стеречи.</p>
<p><em>1900</em></p>

<div></div>