<strong>Леся Українка – Хотіла б я тебе, мов плющ, обняти</strong>
<p>Хотіла б я тебе, мов плющ, обняти,<br />
Так міцно, щільно, і закрить од світа,<br />
Я не боюсь тобі життя одняти,<br />
Ти будеш мов руїна, листом вкрита, —</p>
<p>Плющ їй дає життя, він обіймає,<br />
Боронить від негоди стіну голу,<br />
Але й руїна стало так тримає<br />
Товариша, аби не впав додолу.</p>

<div>




</div>

<p>Їм добре так удвох, — як нам з тобою, —<br />
А прийде час розсипатись руїні, —<br />
Нехай вона плюща сховає під собою.<br />
Навіщо здався плющ у самотині?</p>
<p>Хіба на те, аби валятись долі<br />
Пораненим, пошарпаним, без сили<br />
Чи з розпачу повитись на тополі<br />
І статися для неї гірш могили?</p>

<div></div>