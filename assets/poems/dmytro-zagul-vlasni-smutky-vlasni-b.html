<strong>Дмитро Загул – “Власні смутки, власні болі…”</strong>
<p>Власні смутки, власні болі<br />
В пісню переллю,<br />
І розвію ген по полі<br />
Думоньку мою.<br />
Там вітрець її посіє<br />
В полі золотім<br />
І квітки дрібні обвіє<br />
Гореньком моїм.</p>
<p>І квіткам дрібненьким скаже<br />
Думонька моя,<br />
Як я плачу, сльози трачу,<br />
Як сумую я…</p>
<p>З золотими колосками<br />
Розмовлятиме,<br />
Не словами, а слізками<br />
Вповідатиме,<br />
Що немає в мене долі<br />
Ні надій нема,<br />
Що на моїм довгім полі<br />
Холод і зима,<br />
Що немає в мене втіхи<br />
Ні ніжних квіток,<br />
Нема з чого для потіхи<br />
Заплести вінок.</p>

<div>




</div>

<p>Муть дівчата жито жати<br />
Золотим серпанком,<br />
Муть пісень моїх співати<br />
Тужним голоском.<br />
Колосочки в чистім полі<br />
Посхиляються<br />
І на мене в свої долі<br />
Нагадаються…</p>
<p>Як прийде сніпки в’язати<br />
Та, що я люблю,<br />
Колоски їй муть казати,<br />
Як то я терплю…<br />
Може, зронить хоч сльозинку<br />
Із своїх очей,<br />
Може, спаде на хвилинку<br />
Біль з моїх грудей.</p>
<p>ІЗ РАННІХ ПОЕЗІЙ, З ЦИКЛУ “ДУМКИ”</p>

<div></div>