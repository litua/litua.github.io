<strong>Володимир Сосюра – Я — квітка осіння…</strong>
<p>Я — квітка осіння… Дощі мене мочать,<br />
рве вітер мої пелюстки…<br />
І сонце на мене світити не хоче,<br />
тумани пливуть од ріки.</p>
<p>Була я колись і пахуча, й хороша…<br />
Та все це як сік у маю.<br />
І ранками сипле холодна пороша<br />
на бідну голівку мою.</p>

<div>




</div>

<p>Пороша розтане, як сонце прогляне<br />
із хмар, як надія, на мить<br />
і зникне… І знов напливають тумани,<br />
і знову дощить і дощить…</p>
<p>Без тебе я в’яну, згубив я свій спокій,<br />
але все надіюсь і жду,<br />
мов квітка осіння по бурі жорстокій<br />
в потоптаннім щастя саду.</p>
<p><em>1949</em></p>

<div></div>