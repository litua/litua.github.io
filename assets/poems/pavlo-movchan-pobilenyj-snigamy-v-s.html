<strong>Павло Мовчан – “Побілений снігами, в сніг сповитий…” </strong>
<p>Побілений снігами, в сніг сповитий<br />
ласкавий світ, хоч в вухо увібгай,<br />
покрівлі ж хат, мов мармурові плити,<br />
де виписані вітром по снігах<br />
людські імення та літа народин,<br />
де очі, ніби дучки в шибках льоду,<br />
задивлені незмигно вдалечінь,<br />
і погляд крізь повітря, мов крізь воду,<br />
побільшеним все бачить, а бистрінь<br />
снігів уперлась, мов у греблю, у господу.<br />
І все в чеканні… І напруживсь слух…<br />
Суцільний зір… але не бачать очі,<br />
як по снігу ступа незримий дух<br />
і залишає хрестики сорочі.<br />
І дише жито — марлі білий сніг<br />
ворушиться на видиху та вдосі,<br />
і ледь помітно, як вужі доріг<br />
повзуть під снігом із зими у осінь…<br />
І думкою обернена назад<br />
стара дзвіниця серед жмені хат,<br />
і мідні дзвони, вкутані у вату,<br />
мов новорічні іграшки, висять.<br />
Солодкий світ, хоч під язик клади,<br />
солодкий, швидкотанний, мов цукерка.<br />
Врости в крижину зором, стань і жди,<br />
допоки у очах тобі не смеркне.<br />
Розверзнеться небесна височінь,<br />
в імлі розкривши глибочінь небесну,<br />
і випурхне із тіла світла тінь,<br />
покинувши тілесні перевесла.</p>

<div>




</div>

<p>***</p>

<div></div>