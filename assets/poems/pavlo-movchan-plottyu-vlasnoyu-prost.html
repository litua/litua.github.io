<strong>Павло Мовчан – “Плоттю власною простір промірявши…” </strong>
<p>Плоттю власною простір промірявши, наче та гусінь,<br />
шовк повітря всотавши, формуючись в русі,<br />
під грудьми проповзли мандрівничі шляхи,<br />
шкіру тнув — обтинав молодий небосхил.<br />
Але повз… і ущільнював землю сипучу,<br />
і ущільнювався сам, наче кокон ростучий…<br />
Степ розораний… пилу білі кушпели,<br />
за якими сховались спеленуті села.<br />
О могило розлузана, натяк даремний!<br />
Серцевина твоя на коронках зубів<br />
відбиває вогонь поїдучий, недремний,<br />
віддзеркалює сміх грабунів-хижаків.<br />
Це вони царську плоть у долонях розтерли,<br />
на решета просіявши вздоблений прах,<br />
це ковтали вони крадькома чорні перла,<br />
в тебульшиння своє заганяючи страх.<br />
Ось вони, крадії упокою, безсмертя,<br />
їх покликали мертві з могильних вершин;<br />
мабуть, мулько лежать, дух у глині запертий<br />
кличе всіх нечестивців з глухих порожнин.<br />
І навпригінці йдуть поодинці злодюги,<br />
щоб встромити лопатячі жала у сон,<br />
щоб завдать необхідної конче наруги<br />
і відкрить таємниці, руйнуючи схрон…<br />
Простір тут — він на об’єм жадоби,<br />
кружеля веретеном завихрена плоть,<br />
розтиска порожнеча розслаблі суглоби,<br />
аби землю сипучу хутчій розмолоть.<br />
Та намарне… бо ґрунт наростає корою,<br />
і завершено вік насипною горою…<br />
Буде ніч, копачі повтикають лопати,<br />
щоб мовчання землі чимхутчіш розпечатать.</p>

<div>




</div>

<p>***</p>

<div></div>