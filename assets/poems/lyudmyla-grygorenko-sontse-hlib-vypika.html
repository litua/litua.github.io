<strong>Людмила Григоренко – Сонце хліб випікало…</strong>
<p>Лише сонце зійшло, з-за вершечків кудлатих<br />
Прохолода нічна в фіранках затремтіла,<br />
І гайнула собі, мов налякана з хати<br />
У гаї у діброви, немовби на крилах…</p>
<p>У вікно вітерець ледь ввірвався відкрито,<br />
З першим співом пташок на ранковій порі<br />
Сонце піч затопило і старанно в сито<br />
Борошняні хмаринки збирало в горі.</p>
<p>Притрусило приправ щойно збираних свіжих,<br />
Назбирало роси повні жмені так славно,<br />
Щоби хліб замісити у клепаних діжах,<br />
По рецепту усе добавляло так справно.</p>

<div>




</div>

<p>Випікало… А дека співали завзято,<br />
Як стрибали жаринки пекучі, гарячі,<br />
Аж ховалися в тіні заморені хати<br />
Поміж крони густі мов котятка незрячі,</p>
<p>Як під вечір вже сонце виймало зі скрині<br />
Золоте хлібеня на вечерю до столу,<br />
Ото пахло те золото в теплій скорині<br />
По окрузі усій над хатами і полем,</p>
<p>Та лиш місяць зійшов на вершечки кудлаті<br />
Прохолода нічна у віконце гайнула,<br />
І заквітчана сни розкидала по хаті,<br />
Ну а потім згорнувшись в куточку заснула…</p>

<div></div>