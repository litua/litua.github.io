Тичина Павло – О Космосе великий наш<p>О Космосе великий наш,<br />
безмежжя розпрозорене!<br />
Ми із Землі блакитної<br />
мчимо у далі зоряні.</p>
<p>Ми всі до тебе звикнемо,<br />
раніш ти був відчужений.<br />
Далеко ми проникнемо!<br />
Наш вік — такий напружений!</p>
<p>О Земле, наше золото!<br />
Ще людство в нас розколото,<br />
а буде ж жить родиною<br />
братерською, єдиною.</p>
<p>А буде ж чисте в прагненнях,<br />
не зле, не однобічнеє,<br />
подільчиве в досягненнях,<br />
на доброту зустрічнеє.</p>
<p>Ми далі й далі ринемо,<br />
всміхаючись майбутньому.<br />
Шляхи до зір — розчинено<br />
руками всемогутніми!</p>

<div>




</div>

<p>Твої крилаті обрії,<br />
о Земле наша добрая,<br />
перлино волошковая,<br />
росино світанковая.</p>
<p>Як в небо ми вклиняємось —<br />
це значить: Землю любимо.<br />
Ми людству поклоняємось,<br />
із ним зв’язку не згубимо.</p>
<p>Вже борозни проорані<br />
у простори космічнії.<br />
Мчимо у далі зоряні —<br />
сини доби величної.</p>
<p>О Земле, наше золото!<br />
Ще людство в нас розколото,<br />
а буде ж жить родиною<br />
прекрасною, єдиною.</p>
<p>1966</p>
<p>автор: <strong><a href="http://onlyart.org.ua/?page_id=4906">Тичина Павло</a></strong></p>

<div></div>