<strong>Леся Українка – Зоря поезії (Імпровізація)</strong>
<p>Імпровізація</p>
<p>Через тумани лихі, через великеє горе</p>
<p>Ти світиш мені, моя зоре.</p>
<p>Ти се була, що встала вогнем опівночі,<br />
Шлях прокладала ясний через темне, бурхливеє море<br />
І чарувала новою надією втомлені очі,</p>
<p>Ти се була, моя зоре!</p>
<p>Хто ти, мрія чи сон? я не знаю,</p>
<p>Тільки в тебе я вірю і віри повік не зламаю,<br />
А як зламаю, зломлюсь тоді, певне, сама,</p>
<p>Бо задавить ворожая тьма.</p>
<p>Ти мене до життя пробудила,</p>
<p>Ти мені очі одкрила,</p>
<p>Раптом виросли в мене і сплеснули крила,<br />
І понесли мене вгору шляхом променистим,<br />
Вгору, все вгору,</p>

<div>




</div>

<p>В тую країну простору,</p>
<p>Де моя зірка зорить світлом рівним і чистим.</p>
<p>В тую країну, де щастя і горе однаково милі,<br />
В тую країну, де усміх і сльози однаково ясні,<br />
В тую країну, де чола підводять похилі,<br />
Де не сльозами, а співом ридають нещасні.<br />
Я не журюся, чи рано, чи пізно загину,<br />
Я не журюся, що світ сей хороший покину,<br />
Я не журюся – нехай там життя моє гасне.<br />
Зоре моя! в тебе світло повік буде ясне.<br />
Інші будуть співці по мені,</p>
<p>Інші будуть лунати пісні,</p>
<p>Вільні, гучні, одважні та горді</p>
<p>Поєднаються в яснім акорді</p>
<p>І полинуть у ті небеса,</p>
<p>Де сіяє одвічна краса,</p>
<p>Там на їх обізветься луною</p>
<p>Пісня та, що не згине зо мною.</p>
<p>12.10.1898</p>

<div></div>