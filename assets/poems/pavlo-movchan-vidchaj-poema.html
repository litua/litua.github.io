<strong>Павло Мовчан – Відчай (поема) </strong>
<p><em>Першу сторінку рукопису 1972 року</em><br />
<em> було загублено у видавництві.</em><br />
<em> З пам’яті автор відновити не може.</em></p>
<p><strong>1.</strong></p>
<p>…чи в гронах наливних,<br />
чи в пензлях перепалених<br />
(щоб відчай цей відліг)?<br />
Чи ж повернутись спиною<br />
до світу і чекать,<br />
як крапля — ягодиною —<br />
скривавіє в руках…<br />
Відлунок округлявіє<br />
(чи золотий горіх?),<br />
і раптом забіліє<br />
на Овера1 сніг,<br />
сніг…</p>
<p><strong>2.</strong></p>
<p>В тарілці оселедець п’яний<br />
слухав, як хлюпає вино,<br />
як гострі руки барабана<br />
кололи зачапіле дно.<br />
А пальці п’яного музики<br />
кларнет душили з усіх сил,<br />
і кільця рубаного крику<br />
котились весело під стіл,<br />
де язикаті черевики<br />
охоче мучили кадриль…<br />
Вино зелене —<br />
сльозо, від мене<br />
відлинь, відлинь!<br />
Шалений чашнику,<br />
трунку долий!<br />
Сап’янці в танці — навперебій…<br />
В порожній склянці був буревій.<br />
А чашник з пляшкою стоїть,<br />
мов Бог,<br />
стіл важко повза на чотирьох…<br />
— Що це за тризнище? — спитали<br />
його два куцих з-під стола,<br />
і жаровиння вакханалій<br />
зненацька вигасло дотла.<br />
Відчувши, як вступає сила<br />
у немічну, нужденну плоть,<br />
він взяв виделку, наче вила,<br />
аби когось та заколоть.<br />
Коли офіра добровільно<br />
принесла очі — на лиці,<br />
«Бий!» — друзі крикнули підстільні,<br />
і… кров заквітла в кулаці.<br />
Це ремесло простим-простюще:<br />
пізнать потульність тіл чужих<br />
і крик, і ляк людської гущі<br />
сконцентрувати на ножі.<br />
— А справедливість там, де зброя,<br />
яку не поточила ржа,<br />
де «праведна» рука «героя»<br />
закон рослинний зневажа…—<br />
Він після гульбища страшного,<br />
як благовістилось на світ,<br />
безокого побачив Бога<br />
біля розчинених воріт.<br />
Той перст караючий на губи<br />
поклав йому, як знамено:<br />
— Ти вічною лозою будеш,<br />
з якої чавлять лиш вино.<br />
Тебе душитимуть, допоки<br />
буде слухняною рука,<br />
коли остання крапля соку<br />
збіжить з ножа садівника.<br />
— Вино зелене —<br />
сльоза від мене…<br />
Був би вином на твоїх вустах —<br />
гроно п’ятірне не вироста.<br />
Як же нам далі жить, розкажи!<br />
Ждуть вакханалій гострі ножі.<br />
Будуть музики,<br />
буде кадриль…<br />
Вкоротить віку<br />
кому ще хміль?..—<br />
Коли підніме березіль<br />
лози відросток, наче берло,<br />
воскресне знов рослинний біль,<br />
а також — видива химерні.<br />
І, будучи в людській подобі<br />
з рослинним серцем і життям,<br />
він знатиме: нема на той бік,<br />
як і на цей бік, — вороття.<br />
З пасторських рук —<br />
ложечку крові —<br />
зменшаться, може,<br />
муки Христові.<br />
Червона ящірка<br />
в рота втече —<br />
чортячий чашнику,<br />
н а л и й щ е!</p>
<p><strong>3. С п о г а д</strong></p>
<p>Ніж в прожилках червоних<br />
лежав на видноті,<br />
натужно по іконах<br />
всміхалися святі,<br />
бо додавалось меду<br />
щедротно до куті.<br />
Похрещено весь посуд —<br />
від чарок до горнят,<br />
втопились босі ноги<br />
в кучерики ягнят.<br />
І швець, підливши лою<br />
до вигаслих лампад,<br />
почаркувавсь з собою<br />
і мовив: пийте вряд!..<br />
Я, взявши глека з столу<br />
до куцої руки,<br />
по полотняній льолі<br />
розсипав вишеньки.<br />
І каламутним зглядом<br />
утупився в куток,<br />
де, вивернутий сподом,<br />
горбативсь кожушок.<br />
Хтось тупцював у сінях,<br />
не важачись ввійти,<br />
і золотим насінням<br />
кропив глухі кутки.<br />
А звізди з-над Сіону,<br />
заломлені в вікні,<br />
блиміли однотонно,<br />
як краплі кров’яні.<br />
І з висоти народин,<br />
де мука й благота,<br />
спускались до-о-вгі сходи<br />
до куцого хреста.<br />
І в смакових пророцтвах<br />
наливок весняних<br />
вже чулась терпкість оцту,<br />
і гіркість чулась в них.<br />
І ніж — в тонких прожиллях, —<br />
що згляд мені обпік,<br />
по безсловесній шиї<br />
легко ходив, як смик…<br />
Зловивши вогник в пучки,<br />
швець встав, і хрест поклав,<br />
і відійшов беззвучно,<br />
як привид, — від стола…<br />
Сиди собі і думай<br />
чи згадуй давнину,<br />
аби не знати суму<br />
і цю самотину.</p>
<p><strong>4.</strong></p>
<p>Ось так, як є, мороковито<br />
врізьбились тіні в битий шлях,<br />
що каламутився копитом<br />
і розпинався на стопах.<br />
Ані скорботи, ні згасання,<br />
ні крику, що урвався ріст,<br />
хоч птиця падала, мов камінь,<br />
в криницю, вкопану до звізд.<br />
Погнуте небо в перельоті<br />
втрачало звільна висоту,<br />
і щік смиренних позолота<br />
перецвітала в чорноту.<br />
Від яблука — рука скругліла<br />
хотіла викруглить кути,<br />
все гладила канчасте тіло<br />
незрушеної гіркоти.<br />
Лестиво літоросль стелилась,<br />
завжди прихильна до стезі,<br />
де засипались сумно пилом<br />
глухі, як ніч, колодязі.<br />
Відкіль кривавиться рожев’я<br />
і трісли судини чиї,<br />
із-під ножа узяв невже ж я<br />
цівки — в долоню — ручаї?<br />
І крастись так попід тинами,<br />
і кров’ю двері значкувать,<br />
і класти плями п’ятипалі<br />
на всіх підряд, на всіх підряд…<br />
Жертовне вогнище роздмуха<br />
холодний подих з западин,<br />
знов бігти в темінь що є духу,<br />
бо удогонь ітиме згин.<br />
Прирікши на ганьбу повсюдну<br />
свою відвагу і свій страх,<br />
переламаю привселюдно<br />
напополам зраднецький шлях.<br />
А далі буду чвалувати<br />
уздовж нужденного життя<br />
і до тремтіння — в пучках — знати:<br />
назад немає вороття.</p>
<p><strong>5.</strong></p>
<p>А мені так хотілось створить<br />
щось таке хоч і просте, але<br />
довговічне.</p>
<p>Де пальці защіпок держали<br />
охриплі двері од вітрів,<br />
де домовик, забитий в шпару,<br />
від призвісток лихих тремтів.<br />
Бо обтинач в руках хазяйки<br />
блягузкав голосно з горшком,<br />
і піч молола без утайки<br />
своїм червоним язиком,<br />
що спить вона з домовиком.<br />
Вже мислила себе окропом<br />
вода в ту виважену мить,<br />
коли був певен тихий попіл,<br />
що він не для тужби лежить.<br />
І тільки півень-імператор<br />
не знав, що жде на нього ніж,—<br />
він криком шпарки конопатив,<br />
щоби не витікала ніч.<br />
Та лихо двері розчиняє<br />
і пересовує поріг<br />
за пруг сльози, межу печалі.<br />
І ніж, що визрівав ночами,<br />
вшановує почержно всіх.<br />
І, обсмоктавши ніжну ніжку,<br />
згасивши згагу молоком,<br />
він перецінював у ліжку<br />
життям освячений закон.<br />
На курячім пуху дрімотно<br />
лежалося… І дощ ламавсь.<br />
Та що це? — у вікні супротнім<br />
з’явилась птича голова.<br />
Високий гребінь цвів, мов квітка,<br />
і дзьоб, як голка, скло прошив;<br />
і червоняста бігла нитка<br />
до втиснутої в пух душі.<br />
І щоб не бачить кров злочинну,<br />
він двері прочинив скоріш,—<br />
спалахонув перед очима<br />
хазяйчин добровірний ніж.<br />
Лиш домовик давився сміхом,<br />
немов звертаючись до дня:<br />
— Коли приходить гостре лихо,<br />
то двері навстіж прочиняй.</p>

<div>




</div>

<p><strong>6.</strong></p>
<p>І дійсно, креслене пташками<br />
високе небо в скло ішло,<br />
і важкодухо ломикамінь<br />
худе розпростував стебло.<br />
І, розтуливши шкаралупу,<br />
пташа обтрушувало дріж,<br />
а в агницькому оці скупо<br />
купався ворохобний ніж.<br />
День зачинався хтозна з чого,<br />
і перший порух не запав<br />
в щертований туманом погляд,<br />
як в рану соляна ропа.<br />
Роз’ятрене до кровотечі,<br />
з-під п’ят шпувало джерело,<br />
і вись чекала заперечень<br />
простим воронячим крилом.<br />
На в с е с в і й ч а с…<br />
і свій початок…<br />
Торкнувшись думкою стежок,<br />
вчував: через віків десятки<br />
кладе стежину до думок…<br />
Пощо в яскинницю обжиту,<br />
коли сплять вої кам’яні<br />
і витовкла лошиця жито<br />
вкрай, до останньої ступні…<br />
пощо цей сполох охололий<br />
в каблучці посинілих губ,<br />
коли кинджал навперек горла<br />
освячує смертельний шлюб?<br />
Де, з чого лихо почалося<br />
з тією кровію, коли<br />
червоні висіялись роси<br />
на свіжотесані столи?<br />
Фарбується кожна хвилина,<br />
бо маятником тне різник<br />
і почеревину, й груднину,<br />
тяжкий продовжуючи лік<br />
всьому, що буде, що було,<br />
що є, — нескресно все зникає,<br />
відлуння тільки відлягло<br />
в несхильний тугомовний камінь.<br />
До болю-іскри слів визнань<br />
від нього кайла зажадають,<br />
зведуться тіні споминань,<br />
перевеслованих кайданно.<br />
На в с е с в і й ч а с…<br />
І на бруківці<br />
рослинний крик і біль людський<br />
вчітковані, немов на плівці,<br />
при допомозі різників.<br />
Він, перш ніж вихопить сокиру,<br />
офіру оком розтина,<br />
і крик, що видобувсь з офіри,<br />
вбиває кам’яна стіна.<br />
І досить часто в кам’яниці<br />
зі стін виходить тінь жаска<br />
і, реготнувши, тонколиця,<br />
в дверній шкалубині зника.<br />
Оце іду, і скрадним кроком<br />
частую рінні кругляки,<br />
і чути хлипання глибоке<br />
давно пощезної ріки.<br />
І труться, тратячи наріжність,<br />
у роті зболені слова,<br />
і підступа до горла ніжність,<br />
і все мовчанням залива.</p>
<p><strong>7.</strong></p>
<p>Басова стежка заніміла,<br />
ковтнувши зернят лободи,<br />
і тягне підупалий дим<br />
своє неупокірне тіло…<br />
Як первотворно розкотився<br />
мій простір на десятки гін,<br />
і ледве-ледве умістився<br />
в огром — цей непомітний дзвін,<br />
що б’є завжди одну потребу,<br />
одну нуртує каламуть,<br />
аж круглі лопаються ребра,<br />
коли його тихіше б’ють.<br />
Куди там дзвони похоронні,<br />
як неугавно день за днем<br />
зашморгує один — верховний —<br />
тугіше — обрійним кільцем.<br />
І стебла рук, і ніг коріння,<br />
й кульбаб’я молодих голів,<br />
що важать, де приткнуть насіння,<br />
бо вигвинтилась з черепів<br />
каміняччя стежина звивна<br />
і буде п’яти лоскотать.<br />
Коли на ній так супротивне<br />
зіткнеться двійко оленят —<br />
іскрицю викрешуть з розгону;<br />
і дзвін ґвалтовно закричить,<br />
що літо скулене, потворне<br />
в пуху кульбаб’ячім лежить.<br />
І по голівках дим завзято<br />
залізний гребінь проведе,<br />
і вибачиться, що не стято<br />
усіх голів на даний день.<br />
Мовляв, до завтрашніх приходин<br />
вам танцювать в одній петлі<br />
і слухати, як дзвін свободи<br />
співає сонячний політ.</p>
<p><strong>8.</strong></p>
<p>Розкриті мовою вуста<br />
уже проречисто тремтіли,<br />
і погляд люто обертав<br />
дощі розсипчасті на стріли.<br />
Де кожна лінія була<br />
відгострена і тим смертельна,<br />
тінь пересохлого стебла<br />
творила захисток ретельний.<br />
Від хвилі трепету — на скон<br />
дві птиці сну ураз злетіли,—<br />
гнів люто випік п’ятаком<br />
цілкого яструба на тілі.<br />
Вживаючись в єство чуже,<br />
він вільно в об’ємі просторивсь,<br />
влягавсь у тіло, та невже<br />
людську статуру геть спотворить?<br />
В собі відчувши важкість крил,<br />
за спину злякано ховаю:<br />
хай думають, що херувим,<br />
відбившись од своєї зграї,<br />
блукає по людських стежках<br />
і мучить землю під собою;<br />
їм невтямки, що кров хижка<br />
ладує крила до розбою.<br />
Де рвуть щодня з джерел квітки<br />
і замикають вітер в листя,<br />
посеред ночі смолоскип<br />
зросте нараз іскристо.<br />
Ох, то все гнів. Він осоку<br />
і шпичаки тернові гострить<br />
і самогубцеві в суку<br />
свободу розкрива і простір.<br />
…Складають крила яструби<br />
по-ангельськи собі за спини,<br />
ростуть з каміняччя — хліби,<br />
а з вод початих — вина.<br />
Розпрочинилися вуста —<br />
і вийшов звук іржавий,<br />
бо битись в кігтях перестав<br />
співучий надто жайвір.<br />
Порожнє небо надовкіл —<br />
як вилузаний сонях;<br />
ростуть кущі дощаних стріл<br />
під крилами достойно.<br />
Так легко з пам’яті воскрес<br />
безлюдний степ і стебла,—<br />
зірвавсь він каменем з небес,<br />
націлившись у себе ж.<br />
Тут тихість; осклеп цей чи плоть<br />
шовкун, напевне, виткав,<br />
бо чуть, як хтось на свій клубок<br />
мотає його нитку…</p>
<p><strong>9.</strong></p>
<p>Передчуваю твій прихід,<br />
моя гріховна ностальгіє!<br />
Ще мить — і доброчесний світ<br />
в уяві згаслій побіліє.<br />
Передчуваю каяття<br />
й покуту досить запізнілу,<br />
що збудував своє життя<br />
з чужої схеми неуміло.<br />
Де не стачало прямоти,<br />
наріжним каменем клав спогад<br />
і гострі обминав кути,<br />
щоб не стривожити нікого.<br />
Про всякий випадок лишав<br />
на дереві плоди доспілі,<br />
міркуючи, що є душа<br />
і в них, як у моєму тілі.<br />
І раптом просто на весь зріст<br />
минуле темнолике встало,<br />
прожитого списавши зміст<br />
на кам’яній важкій скрижалі.<br />
Одначе знаків не вчитав,<br />
накреслених дбайливо-рівно,<br />
а в підмурівок їх поклав<br />
для значно вищої жертівні.<br />
І на приносини святі<br />
вділяв щодня часи облудні,<br />
вчуваючи на самоті,<br />
що полишилась хвиля судна.<br />
Нехай настане рішенець<br />
і кара більша хай по змозі,<br />
бо вже перервано терпець<br />
і помста вже давно в дорозі.</p>
<p>1972</p>
<p>________________________<br />
1 Поле Овера, де 27 липня 1890 р. наклав на себе руки Ван Гог.</p>

<div></div>