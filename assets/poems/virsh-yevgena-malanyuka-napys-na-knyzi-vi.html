<strong>Євген Маланюк – Напис на книзі віршів</strong>
<p>Напружений, незломно-гордий,<br />
Залізних імератор строф —<br />
Веду ці вірші, як когорти,<br />
В обличчя творчих катастроф.</p>
<p>Позаду — збурений Батурин<br />
В похмурих загравах облуд, —<br />
Вони ж металом — morіturі —<br />
Сурмлять майбутньому салют,</p>
<p>Важкі та мускулясті стопи<br />
Пруживий одбивають ямб —<br />
Це дійсности а не утопій<br />
Звучить громовий дифірамб.</p>

<div>




</div>

<p>Ось — блиском — булаву гранчасту<br />
Скеровую лише вперед:<br />
Це ще не лет, але вже наступ,<br />
Та він завісу роздере.</p>
<p>Шматками розпадеться морок,<br />
І ти, нащадче мий, збагнеш,<br />
Як крізь тисячолітній порох<br />
Розгорнеться простір без меж.</p>
<p>Збагнеш оце, чим серце билось,<br />
Яких цей зір нагледів мет,<br />
Чому стилетом був мій стилос<br />
І стилосом бував стилет.</p>
<p><em>04.01.1925</em></p>

<div></div>