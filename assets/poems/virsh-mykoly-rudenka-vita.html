<strong>Микола Руденко – Віта</strong>
<p><em>Рама, прагнувши духовних знань, мандрував по всій Скіфії. </em><br />
<em>Повер­нувшись на північ, Рама був вра­жений культом людських жертв, </em><br />
<em>що панував серед його племен. </em><br />
<strong><em>Едуард Шюре</em></strong></p>
<p>Є долина між лісом і пасмом горбів,<br />
Де колись починалась трипільська культура.<br />
Річка Віта біжить між столітніх дубів.<br />
Ні, не річка — болотна рідинність похмура.</p>
<p>А проте в давнину тут пливли кораблі<br />
По річках, що лишили прадавні потопи.<br />
І махатми індійські тут серце Землі<br />
Ще й донині шукають —<br />
У центрі Європи.</p>
<p>Не дивуйтесь із мене — я сам це читав<br />
У писаннях, які невідомі сьогодні.<br />
Тут божественний Рама посвяту дістав<br />
Від Вогню, що живе у захмарній безодні.</p>
<p>Був він юним сколотом з північних племен,<br />
Що повстав проти крові, якою кропили<br />
Темні жриці ненависний людям дольмен —<br />
Валуновий граніт, необтесані брили.</p>
<p>Там вели на заклання струнких юнаків,<br />
Що пишатися мусили смертю такою.<br />
І розпатлана жриця, хазяйка віків,<br />
Ніж вганяла у груди сліпою рукою.</p>
<p>І дивився на те синьоокий орач,<br />
Що піснями умів солов’їв чарувати.<br />
Потрясав його груди невидимий плач:<br />
Що ти робиш, кривава, розбещена мати?</p>
<p>Рама вибіг з долини і вирвав ножа,<br />
І закинув далеко в урочище Віти.<br />
Чорне лезо ковтнула болотна іржа —<br />
Вмійте жити, приречені, й сонцю радіти!</p>

<div>




</div>

<p>Так з’явився той бог, що на білім коні<br />
Світ пройшов від Дніпра до верхів’їв Тібету.<br />
О, шість тисяч років! Нерозгадані дні<br />
І легенди, якими живилась планета.</p>
<p>Він — король мудреців, він— засновник<br />
держав.<br />
Батько вод, що індійські поля оросили,<br />
Цілий світ на долоні у нього лежав,<br />
Заворожений словом небесної сили.</p>
<p>Ця легенда про Раму ще й досі жива,<br />
Хоч померла ріка, що її породила.<br />
Залишилася в лузі висока трава<br />
Та на місці дольмена забута могила.</p>
<p>Віта. Віта! По–нашому Річка Життя.<br />
Я простую селом повз крамницю та школу.<br />
Ген бабуся на призьбі гойдає дитя<br />
Та Грицько–бригадир сонно крутить<br />
“Спідолу”.</p>
<p>Чуєш, Грицю? А винеси кухлик води<br />
Чи міцнішого зілля — вода тут солона.<br />
Чи тобі це відомо, сколоте рудий,<br />
Що село твоє старше від стін Вавілона;</p>
<p>Що раніше від Біблії Рама отут<br />
Вчив братів поклонятись Вогню гомінкому<br />
Та любити людей, шанувати свій труд<br />
І ніколи не зичити лиха нікому?..</p>
<p>Так ми й виросли, Грицю… З цієї землі<br />
Не ходили сусідні краї грабувати.<br />
Та місили цю землю в захланному злі<br />
Люті коні монгольські й німецькі гармати.</p>
<p>Ген у лузі лопати гризуть чорнозем.<br />
Діти хмизом заклали зорю п’ятикутню.<br />
Їхнє вогнище творить найвищу з поем —<br />
“Рамаяну” Космічної ери могутню.</p>
<p>І відважний сколот, що злетить до зірок,<br />
Десь далеко вгорі над земними вітрами<br />
Пригадає це вогнище, перший урок —<br />
І полине довершувать місію Рами.</p>

<div></div>