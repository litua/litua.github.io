<strong>Герасим’юк Василь – Чоловічий танець</strong>
<p>Ти мусиш танцювати аркан.<br />
Хоч раз.<br />
Хоч раз ти повинен відчути,<br />
як тяжко рветься на цій землі<br />
древнє чоловіче коло,<br />
як тяжко зчеплені чоловічі руки,<br />
як тяжко почати і зупинити<br />
цей танець.<br />
Хоч раз<br />
ти стань у це найтісніше коло,<br />
обхопивши руками плечі двох побратимів,<br />
мертво стиснувши долоні інших,<br />
і тоді в заповітному колі<br />
ти протанцюєш під безоднею неба<br />
із криком по-звіриному протяжним.<br />
Щоб не випасти із цього грішного світу,<br />
хоч раз<br />
змішай із ближніми<br />
піт і кров.</p>

<div>




</div>

<p>Сину людський,<br />
ти стаєш у чоловіче коло,<br />
ти готовий до цього древнього танцю<br />
тільки тепер.<br />
З хрестом за плечима.<br />
З двома розбійниками.<br />
Тільки раз.</p>

<div></div>