<strong>Андієвська Емма – Вігілії XXXIX</strong>
<p><em>Із книги Вігілій</em></p>
<p>Ніч  не  рухнеться  й,  наче  в  прірву,  їде,<br />
Без  коліщат  –  у  виміри  обтічні.<br />
Вже  безпредметним  стало  й  нелетюче,<br />
Зник  фюзеляж,  висить  шасі  із  вати,</p>
<p>Що  барвами  –  подекуди  –  як  осуд.<br />
Звільнився  світ  від  кліток  і  утончень,<br />
Сплатив  борги  –  і  всю  на  вітер  –  здачу,<br />
Лиш  де-не-де  ще  тліють  мураведи.</p>

<div>




</div>

<p>Змінилася  вага  і  перспектива.<br />
Все  погустішало  –  на  дві,  на  три  октави,<br />
І  кожен  кадр,  як  у  німому  фільмі.</p>
<p>Відпало  все  настирливе  й  несхвальне,<br />
І  решту  –  кіпоть  –  вимила  гроза.<br />
Твердь,  скинувши  старий  комбінезон,<br />
Ключами  наближається  з  низин.</p>

<div></div>