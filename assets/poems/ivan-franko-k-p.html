<strong>Іван Франко – К. П.</strong>
<p>Гарна дівчино, пахучая квітко!<br />
Оком і словом стріляєш ти мітко!<br />
В серця чутливий потайник укритий –<br />
Хто тебе бачить, той мусить любити.<br />
Тільки ж не гнівайсь за щиреє слово:<br />
Світ і життя ти береш поверхово,<br />
Мислиш, хто спів твій полюбить і очі,<br />
Той вже нічого на світі не схоче.<br />
Сли для очей і для пісні твоєї<br />
Кине він все – боротьбу за ідеї,<br />
Працю для тих, що їх тиснуть окови, –<br />
Вір мені, серце, не варт він любови.<br />
Сли ж, крім очей і крім слова дзвінкого,<br />
Ти не даси йому в жизні нічого,<br />
В бій не загрієш і ран не загоїш,<br />
Вір – і сама ти любові не стоїш.<br />
Блиск чарівничий очей потускліє,<br />
Зміниться голос, і спів заніміє, –<br />
Сли ж в твоїм серці і думці пустинно,<br />
Чим ти тоді причаруєш, дівчино?</p>

<div>




</div>

<p>1883</p>

<div></div>