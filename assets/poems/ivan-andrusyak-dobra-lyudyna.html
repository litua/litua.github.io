Іван Андрусяк – Добра людина<p><em>Мы рады б жить в согласье</em><br />
<em> и совете,</em><br />
<em> да обстоятельства не таковы</em><br />
<em> Бертольд Брехт</em></p>
<p>над річкою з вудкою<br />
сидить добра людина<br />
з синіми очима старої вівці<br />
у вічній течії<br />
в масному намулі хвиль<br />
поплавок бринить тихше ніж серце</p>
<p>благословенна хвиля<br />
яка не вертається</p>
<p>він тиха людина<br />
в 17 років<br />
зашнурований в цісарські строї<br />
в альпах вистрілом у живіт<br />
вбив молодого італійця<br />
промінного як давид</p>
<p>благословенна хвиля<br />
яка не вертається</p>
<p>у 22<br />
вдарив ножем суперника<br />
вточив з нього літр крові<br />
влив собі в горло сто літрів горілки<br />
через довгоногу дівчину<br />
яка потім стала його дружиною</p>
<p>благословенна хвиля<br />
яка не вертається</p>

<div>




</div>

<p>в 30<br />
пересичена сварками й злиднями<br />
втекла від нього дружина<br />
з чорноволосим мотоциклістом<br />
королем смертельного цирку<br />
на кільканадцять метрів над землею<br />
катався по вертикальній трубі<br />
з тої висоти<br />
і розбилась марія</p>
<p>благосовенна стократ<br />
хвиля яка не вертається</p>
<p>по сусідах жидах<br />
виварених на мило<br />
залишився йому кошик<br />
старої білизни<br />
по синах ані звістки<br />
по дружині м’яке пасмо<br />
золотого волосся</p>
<p>він добра людина<br />
в дешевім блакитнім піджачку<br />
скорчений ніби краб<br />
не бажає уже нічого<br />
лиш обзирає поплавок<br />
на масних хвилях<br />
повільної ріки</p>
<p>він добра людина<br />
о таак…</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>