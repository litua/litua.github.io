<strong>Павло Мовчан – Краплина </strong>
<p>Краплино медова високого цвіту,<br />
у дзеркалі літа тебе запримітив.<br />
Очей не зведу, і мій зір вогкуватий<br />
занурений глибоко в синь непочату.<br />
Ой квітко, хоч раз нахилися до мене<br />
із сутінків довгих, з туманів зелених.<br />
В марнотах зусилля назустріч ступити<br />
спромігся до себе лиш тінь прихилити.<br />
Між нами не простір, а прірва-німиця,<br />
повітря розріджене рідить зіниці,<br />
та ти прибуваєш водою з криниці,<br />
до губ підступаєш, до серця, до горла<br />
то світом священним, то полум’ям чорним.<br />
А дні, що прибудуть, урвані краями,<br />
розсунуть провалля ще ширше між нами.<br />
Між пам’яттю, слухом, та тільки не зором,<br />
що з дна забуття джерелує угору.<br />
І прагну іменням твоїм возз’єднати<br />
розірваний спогад і простір щербатий.<br />
Тому і силкуюсь гукнути: — Надіє! —<br />
Проте між губами остудою віє.<br />
І висотавсь голос шовковий із рота,<br />
і я видихаю глибоку скорботу…<br />
Та подихи — знаю — ніким не почуті.<br />
І нуриться погляд ще глибше у сутінь,<br />
у дзеркало бите, в тумани схололі,<br />
де ти засвітилась кристаликом солі.</p>

<div>




</div>

<p>***</p>

<div></div>