<strong>Андієвська Емма – Вігілії XXXVIII</strong>
<p><em>Із книги Вігілій</em></p>
<p>Крило  метелика  –  айва,  з  якої  –  плед,<br />
Що  тягнеться  з  народжень  до  народжень.<br />
У  срібло  вхід:  шляхів  стрімка  мережа,<br />
Де  боржники,  які  –  в  обхід  –  від  сплат.</p>

<div>




</div>

<p>Крило  метелика,  гіркий  і  пізній  плід,<br />
Що,  не  торкаючи,  промінням  ріже.<br />
Кути,  які  –  на  лабіринт  вітражу,<br />
Що  зберігає  Пасіфаї  блуд.</p>
<p>У  лялечці  сипке  панікадило,<br />
Що  оболонки  тліну  поскидало<br />
Й  обвуглені  перегортає  сльози.</p>
<p>Де  щойно  –  по  вузлах  –  пройшовся  лазер,<br />
Розкрив  метелик  крила,  як  рояль.<br />
Душа  ще  зріє,  й  порожньо  в  раю.</p>

<div></div>