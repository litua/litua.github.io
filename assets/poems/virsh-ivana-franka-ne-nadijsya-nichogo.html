<strong>Іван Франко – Не надійся нічого</strong>
<p>Як ти могла сказати се так рівно,<br />
Спокійно, твердо? Як не задрижав<br />
Твій голос в горлі, серце в твоїй груді<br />
Биттям тривожним не зглушило ті<br />
Слова страшні: “Не надійся нічого!”</p>
<p>Не надійся нічого! Чи ти знаєш,<br />
Що ті слова – найтяжчая провина,<br />
Убійство серця, духу і думок<br />
Живих і ненароджених? Чи в тебе<br />
При тих словах не ворухнулась совість?</p>
<p>Не надійся нічого! Земле-мамо!<br />
Ти, світе ясний? Темното нічна!<br />
Зірки і люди! Чим ви всі тепер?<br />
Чим я тепер? О, чом не пил бездушний?<br />
Чом не той камінь, не вода, не лід?</p>
<p>Тоді б не чув я пекла в своїй груді,<br />
І в мізку моїм не вертів би нор<br />
Черв’як неситий, кров моя кипуча<br />
В гарячці лютій не дзвонила б вічно<br />
Тих слів страшних: “Не надійся нічого!”</p>

<div>




</div>

<p>Та ні, не вірю! Злуда, злуда все1<br />
Живущої води в напій мені<br />
Ти долила, а жартом лиш сказала,<br />
Що се отрута. Бо за що ж би ти<br />
Могла вбивать у мене душу й тіло?</p>
<p>Ні, ні, не вірю! В хвилю ту, коли<br />
Уста твої мене вбивати мали, –<br />
Лице твоє бліде, тривожні очі,<br />
Вся стать твоя тремтяча, мов мімоза,<br />
Все мовило мені: “Не вір! Не вір!”</p>
<p>Ти добра, щира! О, не ошукаєш<br />
Мойого серця гордості лускою!<br />
Я зрозумів тебе! Ти добра, щира!<br />
Лиш бурі світу, розчаровань муки<br />
Заволокли тебе отим туманом.</p>
<p>І в серці своїм знов я чую силу<br />
Розсіяти туман той, теплотою<br />
Чуття і жаром думки поєднати<br />
Теб з життям – і в відповідь тобі<br />
Я кличу: “Надійсь і кріпись в борбі!”</p>

<div></div>