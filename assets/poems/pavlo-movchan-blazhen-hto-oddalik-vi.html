<strong>Павло Мовчан – “Блажен, хто оддалік від гомінких турбот…” </strong>
<p><em>Блажен, хто оддалік від гомінких турбот…</em><br />
<em> Горацій</em></p>

<div>




</div>

<p>Блажен, хто оддалік від гомінких турбот<br />
не дбає про свій пай, кладе цілушку в рот<br />
і думає про мить прожиту, пам’ятку,<br />
що в солі солод є, а мед — у гірчаку.<br />
Блажен, хто береже розважливі слова,<br />
і радістю журбу іржаву сповива,<br />
і, випивши вина прозорого ковток,<br />
бере у праву руч, мов берло, колосок.<br />
Блажен, хто чує рух і в колуванні днів<br />
на забува про час, про обшири земні<br />
і бачить поза всім безмежну широчінь<br />
і що минуща плоть безслідна, наче й тінь.<br />
Блажен, хто з дня у день весь многотрудний вік<br />
не випускає з рук чепіг, а у засік<br />
по зернятку збира, щоб лан не здичавів,<br />
щоб марним не було це колування днів.<br />
Блажен, хто слово «хліб», як «доля», вимовля,<br />
ласкавіє до тих запліднена земля:<br />
то луг пласта до ніг, то пагорб підійма,<br />
то, розступившись враз, углубину прийма.</p>
<p>***</p>

<div></div>