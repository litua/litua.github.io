<strong>Микола Руденко – Кривда</strong>
<p>Десь, може, в Африці, а може, в Україні,<br />
У затінку від пальм чи то від колосків<br />
Серед дівочих мук в німому голосінні<br />
Почули зорі скаргу із віків.</p>
<p>Світила бачили, як рушили солдати,<br />
Співаючи бездумне тра–ля–ля.<br />
А тіло дівчини, її подерті шати<br />
Оплакувала скривджена земля.</p>
<p>Вщухають постріли, змовкає лайка п’яна.<br />
В очах кровава синь розгойдано пливе.</p>
<p>Вона ще житиме, вона — суцільна рана,<br />
Ще, може, понесе життя нове.</p>
<p>Та Космос не мовчав. Галактика дрижала,<br />
І кров’ю з дальніх зір сочився Божий гнів.<br />
А там, де у багні зґвалтована лежала,<br />
Вогненний стовп до неба пломенів.</p>

<div>




</div>

<p>То був живий вогонь, що в зорях не холоне.<br />
Вогонь, що став теплом дівочого стегна, —<br />
Пульсуючи теплом скаліченого лона.<br />
Де цілий Всесвіт плакав і стогнав.</p>
<p>Хоч рід людський не знав, але відтоді впала<br />
На кожну голову проклять пекельна тінь.<br />
Солдатські матюки, немов зміїні жала,<br />
Висмоктували дух із поколінь.</p>
<p>Печаттю старості лягала на дівчаток<br />
Бездумності й бездушності пора —<br />
Ознака вироджень, потворностей початок,<br />
Де навіть слово в муках помира.</p>
<p>Шукайте скривджену. Шукайте, грішні<br />
люди,<br />
В пісках материків серед віків.<br />
Якщо не знайдете — спасіння вам не буде,<br />
Онуки і сини ґвалтівників.</p>
<p>Шукайте і знайдіть. І станьте на коліна.<br />
І хай простить ваш гріх душа ота —<br />
Чи, може, Африка, чи, може, Україна,—<br />
Зґвалтована, розтерзана, свята.</p>
<p><em>27.01.1978</em></p>

<div></div>