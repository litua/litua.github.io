Іван Андрусяк – ці тексти як жінки…<p>ці тексти як жінки регочуть віддаються<br />
виношують тремтять від дотику руки<br />
а їхній чорний трон на паперовім блюдці<br />
немов старий магніт притягує зірки</p>
<p>їм сниться по ночах шалений шов бетону<br />
підземної стіни точений барельєф<br />
і місяць як кольє стискає плоть червону<br />
і венам золотим розлитись не дає</p>
<p>ці тексти як жінки вони старіють зранку<br />
але котрогось дня коли на вітражах<br />
старенький принцип жах зірве ажурну рампу<br />
із їхніх гордих лон обсиплеться іржа</p>

<div>




</div>

<p>і вкриті золотим пахучим ластовинням<br />
вони тобі прийдуть немов під образи<br />
ти винен їм цей світ ти кожен їхній вигин<br />
губами обома в повітрі зобразив</p>
<p>ти рвав їх на шматки зализував їм рани<br />
леліяв як дітей як потолоку дер<br />
тепер вони твої але чому іване<br />
ти жодного із них не вимовиш тепер</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>