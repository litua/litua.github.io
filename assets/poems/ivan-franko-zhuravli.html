<strong>Іван Франко – Журавлі</strong>
<p>Понад степи і поле, гори й доли,<br />
Понад діброви, зжовклим листом вкриті,<br />
Понад стернища, зимним вихром биті,<br />
З плачем сумним, мов плач по кращій долі,<br />
Понад селища бідні, непошиті<br />
Хатки, обдерті і пусті стодоли,<br />
Понад люд темний, сумовитий, голий,<br />
Ви пливете по млистому блакиті.<br />
Куди? Куди? Чи в кращий край зелений,<br />
Залитий світлом, зіллям умаєний,<br />
На нитку мов нанизані, мчите ви?<br />
О, ждіть! Ось в млистій і вогкій ярузі<br />
З крилом підтятим брат ваш сохне в тузі!<br />
Візьміть мене в путь, браття! Де ви? Де ви?..<br />
Післанці півночі, в далекім юзі,<br />
В прекраснім краю барв, багатства, пісні,<br />
Перекажіть про сірі, безутішні<br />
Мли, що стоять на нашім видокрузі!<br />
Перекажіть про бідність, сльози вічні,<br />
Про труд безсонний в болі і натузі,<br />
Про чорний хліб твердий, печений в спузі,<br />
Про спів жалібний, мов вітри долішні!<br />
Перекажіть про те, що вас прогнало<br />
З нещасного, хоч рідного вам, краю,<br />
Щоб всяке щире серце й там ридало!<br />
Та сли й там бідні схнуть, терплять, ридають<br />
Сли й там земля ссе кров їх, сльози й піт,<br />
А хліб дає не їм – мовчіть! мовчіть!</p>

<div>




</div>

<p>20–21 октября 1883</p>

<div></div>