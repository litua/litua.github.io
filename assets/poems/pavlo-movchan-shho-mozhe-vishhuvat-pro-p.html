<strong>Павло Мовчан – “Що може віщувать про плід тернова квітка?..” </strong>
<p>Що може віщувать про плід тернова квітка?<br />
Оголеність стебла не змінюється в звук.<br />
На грубих чагарях лежить легка намітка,<br />
заплутавши в собі бджіл золотий ланцюг.<br />
І просторінь крихка розкрилася в незнане,<br />
покірно ведучи свій погляд, щоб збагнуть,<br />
чом неодмінно в цих мережах тонкотканних<br />
доцільність а чи лад присутні мають буть?<br />
Цвіте? Нехай цвіте. Само все по собі…<br />
Не ранить спогадів, не будить криво думки;<br />
а що за втіха в тій порожній ворожбі,<br />
коли легкі слова загірчують скуштунки.<br />
Проте ласкавлюсь сам до білого суцвіття<br />
і в гордощах своїх стаю на рівень з ним,<br />
щоб з пам’яті вчитав метелик перелітний<br />
і все це заховав до іншої весни.</p>

<div>




</div>

<p>***</p>

<div></div>