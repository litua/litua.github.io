<strong>Павло Мовчан – Надвечір’я </strong>
<p>Напоєна вогнем, насичена паланням,<br />
зависла над селом підхмарена блакить,<br />
поширшала, мов звук, вечірня мить зростання:<br />
женеться вгору тінь — її не зупинить.</p>
<p>І збільшена бджола свій лет дзижчанням ширить,<br />
і ворон на біду ув оці почорнів,<br />
прокреслив чорне «кар» розірваним пунктиром,<br />
мов нитку простьобав на сизім полотні.</p>

<div>




</div>

<p>І тягне череда в село духмяну хмару,<br />
дійниці аж гудуть, розпечені за день,<br />
ще мить — все спалахне, бо шибки повні жару,<br />
все піде під вогнем, все витлиться упень.</p>
<p>Чи ж варто наживать і множить зайве збіжжя,<br />
щоб підживлять щодня пожежу хижівну?<br />
Живи, як і живеш, — відкрито все навстіжжя,<br />
щоб, як росина, міг на сонці спалахнуть.</p>
<p>***</p>

<div></div>