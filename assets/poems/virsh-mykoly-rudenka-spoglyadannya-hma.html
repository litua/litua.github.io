<strong>Микола Руденко – Споглядання хмар</strong>
<p>Годинами я споглядаю хмари,<br />
Мов рух життя, що з волі долина:<br />
Ген під горою купчаться отари,<br />
Ген забіліла кіньми далина.</p>
<p>Можливо, щось я створюю в уяві,<br />
Для злету мрій не пожалівши крил,<br />
Та все ж дивуюся оцій появі:<br />
Бач, мавпа видерлась на небосхил.</p>
<p>Відтак поволі промина година —<br />
І вже неквапне око відзнача:<br />
З тієї мавпи виникла людина —<br />
Як послідовний дарвінізм навча…</p>
<p>Є гіркота в такому спогляданні:<br />
Уява в’язня тче свої дива.<br />
Та я спинивсь на іншому питанні:<br />
Якщо із мавпи, що ж тут виплива?</p>

<div>




</div>

<p>Хіба при цьому відмирає Сила,<br />
Що в суглинках та у глибинах вод<br />
Всю безліч форм живого сотворила,<br />
Програму вклавши в генетичний код?</p>
<p>Нехай це сталось не за мить єдину,<br />
Та видно почерк Божої руки:<br />
Від мавпи до людини, а людину<br />
Бог визначив собі в помічники.</p>
<p>Материки внизу — неначе мапа,<br />
Що на століття видана нове.<br />
Якщо у Космосі колишня мавпа,<br />
Тоді триває ліплення живе.</p>
<p>Вона вже трудиться пліч-о-пліч з Богом:<br />
Їй віддано і атоми, й зірки…<br />
Увага, зек! Наглядачі за рогом,<br />
Скажи, чиї вони помічники?</p>
<p><em>15.04.1981</em></p>

<div></div>