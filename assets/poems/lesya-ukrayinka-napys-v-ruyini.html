<strong>Леся Українка – Напис в руїні </strong>
<p>«Я, цар царів, я, сонця син могутній,<br />
Собі оцю гробницю збудував,<br />
Щоб славили народи незчисленні,<br />
Щоб тямили на всі віки потомні<br />
Імення»… Далі круг і збитий напис.<br />
І вже ніхто з нащадків наймудріших<br />
Царського ймення прочитать не може.<br />
Хто збив той напис, – чи сперечник-владар,<br />
Чи просто час потужною рукою, –<br />
То невідомо. Дивним візерунком<br />
Багато слів написано край нього<br />
Про славу безіменного владаря,<br />
Змальовано царя славетні вчинки:<br />
Он цар сидить високо на престолі,<br />
Народи подолані йдуть з дарами<br />
Коштовними й додолу клонять чола,<br />
А він сидить, немов камінний ідол<br />
Під опахалами з барвистих пер.<br />
Лице його подібне до Тутмеса,<br />
І до Рамзеса, і до всіх тиранів.<br />
Он далі він, схопивши за волосся<br />
Одразу цілий гурт якихсь повстанців,<br />
Кривим мечем над ними замахнув.<br />
Лице його подібне до Тарака,<br />
До Менефта, як і до всіх тиранів.<br />
З лицем тим самим він левів полює,<br />
Левіафанів ловить, б’є пташок<br />
І їде полем через людські трупи,<br />
І бенкетує по своїх гаремах,<br />
І на війну жене своїх підданих,<br />
І посилає на роботу люд, –<br />
На ту страшну єгипетську роботу,<br />
Що має вславити царське імення.</p>

<div>




</div>

<p>Іде той люд, мов хвилі в океані,<br />
Без ліку, без числа на бойовисько<br />
І стелиться під ноги коням царським,<br />
А хто живим зостався з того люду,<br />
Той гине на єгипетській роботі:<br />
З його могили хоче цар зробити<br />
Для себе пам’ятник – хай гине раб!<br />
І раб копає землю, теше камінь,<br />
Приносить мул з ріки і робить цеглу,<br />
Виводить мури, статуї великі,<br />
Запрігшись, возить самотужки й ставить<br />
І щось будує вічне і величне,<br />
Щось незрівнянне і потужно гарне,<br />
Мальоване, мережане, різьблене,<br />
І кожна статуя, колона, малювання,<br />
Мережечка, різьба і навіть цегла<br />
Незримими устами промовляє:<br />
«Мене створив єгипетський народ<br />
І тим навік своє імення вславив !»</p>
<p>Мандрівнику, спинись, коли в пустині<br />
побачиш де таку царську гробницю,<br />
хто б він не був, той цар, що там спочив,<br />
ти не йому поклонишся, спинившись.<br />
Умер давно той цар з лицем тирана,<br />
Умер давно народ, йому підданий,<br />
умерло ймення, і загибла пам’ять.<br />
Зосталася по їх дивна будова,<br />
Царю могила, пам’ятник народу,<br />
А що здобув той цар з лицем тирана?<br />
Собі могилу, пам’ятник…</p>
<p>Умер давно той цар з лицем тирана,<br />
Зоставсь по ньому – круг і збитий напис.<br />
Співці! не марте, вчені! не шукайте,<br />
Хто був той цар і як йому наймення:<br />
З його могили утворила доля<br />
Народу пам’ятник, – хай гине цар!</p>
<p>28.08.1904</p>

<div></div>