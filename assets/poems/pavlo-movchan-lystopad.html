<strong>Павло Мовчан – Листопад </strong>
<p>Мідь тоншає, шерхльована вітрами,<br />
широкий звук летить над головами,<br />
що ледве й чуть, як цвяхи золоті<br />
пришпилюють розковзані путі —<br />
гаснуть в покорі крила прозорі…<br />
Вгору,<br />
ой вгору<br />
лине пташина зелена,<br />
в дзьобі у неї жарина із клена;<br />
просто, ой просто стискається простір —<br />
іскра летюча у високості.<br />
Полум’ям чистим спахне, як воскресне,<br />
висвітить все на землі доброчесне,<br />
жаром засипле впадисті жмені,<br />
золота буде повні кишені, —<br />
скарбу, який ти зібрав, не злічити,<br />
як не скарбуй, та не стане на квити —<br />
все розкладе час у мить заспокою —<br />
чим все скінчиться, що ж воно буде з тобою?<br />
Чим ти відплатиш за перл дощовий на долоні —<br />
жаром сльозини чи холодом скроні?<br />
Менші та й менші кожного разу видатки,<br />
більшає борг, що дістався у спадки.</p>

<div>




</div>

<p>***</p>

<div></div>