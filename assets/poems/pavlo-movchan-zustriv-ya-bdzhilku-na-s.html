<strong>Павло Мовчан – “Зустрів я бджілку на снігу…” </strong>
<p>Зустрів я бджілку на снігу —<br />
куди вона летіла?<br />
Чому біля розкритих губ<br />
незрушно роговіла?<br />
Зустрів я воду на льоду<br />
при березі сипкому<br />
і їй сказав: — Оце іду<br />
із бджілкою додому. —<br />
Ніхто мене не зупинив,<br />
не запитав в дорозі:<br />
— Ти перед ким так завинив,<br />
що світ сховав у сльози? —<br />
Я йшов, і сніг дзвенів, як скло,<br />
дорога роговіла,<br />
і ворушилося крило,<br />
немовби ми летіли.</p>

<div>




</div>

<p>***</p>

<div></div>