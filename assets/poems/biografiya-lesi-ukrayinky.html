<strong>Біографія Лесі Українки</strong>
<div>
<p>Леся Українка (Лариса Петрівна Косач) народилася 25 лютого 1871р. у Новограді-Волинському. Мати її — письменниця Олена Пчілка — і батько — юрист — багато уваги приділяли гуманітарній освіті дітей, розвивали інтерес до літератури, вивчення мов, перекладацької роботи. Серед близького оточення майбутньої поетеси були відомі культурні діячі: М. Драгоманов (її дядько по матері), М. Старицький, М. Лисенко. Все це сприяло ранньому входженню Лесі в літературу: в дев’ять років вона вже писала вірші, у тринадцять почала друкуватись. У 1884р. у Львові в журналі “Зоря” було опубліковано два вірші (<a href="http://onlyart.org.ua/?page_id=27385">“Конвалія”</a> і <a href="http://onlyart.org.ua/?page_id=27423">“Сафо”</a>), під якими вперше з’явилось ім’я — Леся Українка.</p>
<p>Дитячі роки поетеси минали на Поліссі. Взимку Косачі жили в Луцьку, а літом — у с. Колодяжне. Серед факторів, які впливали на формування таланту Лесі Українки, була музика. “Мені часом здається, — писала вона, — що з мене вийшов би далеко кращий музика, ніж поет, та тільки біда, що натура утяла мені кепський жарт”. Цей “жарт” — початок туберкульозу, з яким вона боролась усе життя. Хвороба спричинилась до того, що дівчинка не ходила до школи, однак завдяки матері, а також М. Драгоманову, який мав великий вплив на духовний розвиток Лесі Українки, вона дістала глибоку і різнобічну освіту. Письменниця знала більше десяти мов, вітчизняну і світову літературу, історію, філософію. Так, наприклад, у 19 років вона написала для своєї сестри підручник “Стародавня історія східних народів”.</p>
<p>У 1879р. було заарештовано і вислано до Сибіру тітку Лесі Олену Косач, яка належала до київського гуртка “бунтарів”, там же, в Карійській тюрмі, загинула мати її найближчої товаришки — Марія Ковалевська. Враження тих літ виявилися такими сильними й пам’ятними, що пізніше ожили у віршах <a href="http://onlyart.org.ua/?page_id=27837">“Віче”</a>, <a href="http://onlyart.org.ua/?page_id=27597">“Мати-невільниця”</a>, <a href="http://onlyart.org.ua/?page_id=5358">“Забуті слова”</a>, <a href="http://onlyart.org.ua/?page_id=27836">“Епілог”</a>. Ідеалом для поетеси стає герой, який, пробитий списом, шепоче: “Убий, не здамся!”</p>
</div>
<div><a href="http://onlyart.org.ua/wp-content/uploads/2013/05/161.jpg"></a><p></p>
<ul>
<li><i></i><strong><a href="http://onlyart.org.ua/?page_id=5291">Вірші</a></strong></li>
<li><i></i><strong><a href="http://onlyart.org.ua/?page_id=28600">Хронологія життя і творчості</a></strong></li>
<li><i></i><strong><a href="http://onlyart.org.ua/?page_id=28614">Поеми</a></strong></li>
<li><i></i><strong><a href="http://onlyart.org.ua/?page_id=28642">Драматичні твори</a></strong></li>
<li><i></i><a href="http://onlyart.org.ua/?page_id=29123"><strong>Прозові твори</strong></a></li>
<li><i></i><a href="http://onlyart.org.ua/?page_id=29127"><strong>Публіцистика</strong></a></li>
<li><i></i><a href="http://onlyart.org.ua/?page_id=29129"><strong>Літературна критика</strong></a></li>
<li><i></i><a href="http://onlyart.org.ua/?page_id=29102"><strong>Інші твори</strong></a></li>
<li><i></i><a href="http://onlyart.org.ua/?page_id=29661"><strong>Переклади</strong></a></li>
<li><i></i><a href="http://onlyart.org.ua/?page_id=29707"><strong>Фольклорні записи</strong></a></li>
<li><i></i><a href="http://onlyart.org.ua/?page_id=29758"><strong>Листи</strong></a></li>
<li><i></i><a href="http://onlyart.org.ua/?page_id=29765"><strong>Фотогалерея</strong></a></li>
</ul>
</div>
<div></div>
<p>З кінця 80-х рр. Леся Українка живе у Києві.</p>
<p>На початку 1893р. у Львові виходить перша збірка поезій Лесі Українки — <a href="http://onlyart.org.ua/?page_id=26076">“На крилах пісень”</a>. Збірку відкриває цикл лірики <a href="http://onlyart.org.ua/?page_id=27696">“Сім струн”</a>, з якого постає образ “бездольної матері” України, що дістає свій розвиток у циклі <a href="http://onlyart.org.ua/?page_id=27705">“Сльози-перли”</a>. Два наступних цикли — <a href="http://onlyart.org.ua/?page_id=27706">“Подорож до моря”</a> і <a href="http://onlyart.org.ua/?page_id=27707">“Кримські спогади”</a> — привертають увагу не тільки любов’ю до рідної землі, красою пейзажних малюнків, а й плином рефлексій ліричного героя, думка якого раз по раз звертається до проблеми волі і неволі. Серед вміщених у збірці творів виділяється вірш <a href="http://onlyart.org.ua/?page_id=5364">“Contra spem spero”</a>, що сприймається як кредо молодої письменниці, декларація її незнищенного оптимізму. Та особливо гостро — як заклик і гасло — прозвучали у тогочасній суспільній атмосфері <a href="http://onlyart.org.ua/?page_id=27425">“Досвітні огні”</a>.</p>
<p>1892р. у Львові виходить “Книга пісень” Г. Гейне, де Лесі Українці належали 92 переклади. Вона перекладає також поезію в прозі І. Тургенева “Німфи”, уривок з поеми А. Міцкевича “Конрад Валленрод”, поетичні твори В. Гюго “Лагідні поети, співайте” і “Сірома”, уривки з “Одіссеї” Гомера, індійські обрядові гімни із збірки “Ріг-Веди”. Як перекладач Леся Українка додержує принципу змістової точності, уникає стилізації.</p>
<p>Початок роботи Лесі Українки над прозовими жанрами пов’язаний з діяльністю гуртка київської літературної молоді “Плеяда”. Тут готували видання для народу з історії, географії, перекладали твори російських та зарубіжних письменників; гуртківці писали і власні твори, які оцінювались на конкурсах. Так були написані і деякі оповідання Лесі Українки, присвячені переважно соціально-побутовим темам. Вони друкувалися в журналах “Зоря” (<a href="http://onlyart.org.ua/?page_id=29143">“Така її доля”</a>, <a href="http://onlyart.org.ua/?page_id=29144">“Святий вечір”</a>, <a href="http://onlyart.org.ua/?page_id=29146">“Весняні співи”</a>, <a href="http://onlyart.org.ua/?page_id=29231">“Жаль”</a>), “Дзвінок” (<a href="http://onlyart.org.ua/?page_id=29145">“Метелик”</a>, <a href="http://onlyart.org.ua/?page_id=29147">“Біда навчить”</a>).</p>
<p>У 1894 — 1895 рр. Леся Українка перебувала в Болгарії у Драгоманова. У Болгарії була написана переважна частина циклу політичної лірики <a href="http://onlyart.org.ua/?page_id=28469">“Невільничі пісні”</a>. Поетеса говорить, що розстається з рожевими мріями, із скаргами на долю і сльозами та свідомо приймає свій терновий вінок. Вона відчуває в собі народження нової людини — як криці у вогні (<a href="http://onlyart.org.ua/?page_id=27601">“Північні думи”</a>, <a href="http://onlyart.org.ua/?page_id=27607">“О, знаю я, багато ще промчить”</a>). Письменниця підтримує галицьку радикальну пресу, публікує у львівському журналі “Народ” статтю <a href="http://onlyart.org.ua/?page_id=29238">“Безпардонний патріотизм”</a> та вірш-памфлет <a href="http://onlyart.org.ua/?page_id=28107">“Пророчий сон патріота”</a>, що є відгуком на проватіканські статті газети “Буковина”. Це було нове явище в її творчості — сатира, спрямована проти українського буржуазного націоналізму та клерикалізму. Твори публікувались під криптонімом “Н. С. Ж.”.</p>
<p>З 1893р. вона перебуває під таємним наглядом, підтримує тісні зв’язки з особами, які були на засланні і багатьма студентами “сумнівної політичної благонадійності”.</p>
<p>У 1898р. у “Літературно-науковому віснику” з’являється стаття І. Франка про творчість Лесі Українки, в якій він ставить поетесу в один ряд з Шевченком.</p>

<div>




</div>

<p>1899р. у Львові виходить друга збірка поезій — <a href="http://onlyart.org.ua/?page_id=26080">“Думи і мрії”</a>. Сюди ввійшли цикли <a href="http://onlyart.org.ua/?page_id=27699">“Мелодії”</a>, <a href="http://onlyart.org.ua/?page_id=27700">“Невільничі пісні”</a>, <a href="http://onlyart.org.ua/?page_id=27611">“Відгуки”</a>, поеми <a href="http://onlyart.org.ua/?page_id=27558">“Давня казка”</a> і <a href="http://onlyart.org.ua/?page_id=27559">“Роберт Брюс, король шотландський”</a>. Ця збірка засвідчила безсумнівний злет творчості молодої поетеси.</p>
<p>В 1900р. в Петербурзі Леся Українка знайомиться з російськими літераторами, які групувались навколо журналу “Жизнь”. Леся Українка вмістила в “Жизни” чотири статті: “Два направлення в новейшей итальянской литературе”, “Малорусские писатели на Буковине”, “Заметки о новейшей польской литературе”, “Новые перспективы и старые тени”. Підготована до друку стаття “Новейшая общественная драма” була заборонена цензурою, а дві інші — “Народничество в Германии” і “Михаэль Крамер. Последняя драма Гергарта Гауптмана” — не були опубліковані, бо 8 червня 1901р. журнал ліквідовано.</p>
<p>Більшість своїх статей для “Жизни” Леся Українка писала в Мінську біля смертельно хворого С. Мержинського. В одну з найстрашніших ночей у стані невимовної туги створила вона драматичну поему <a href="http://onlyart.org.ua/?page_id=5303">“Одержима”</a> (1901), в якій вибух інтимного почуття, викликаний нелюдськими стражданнями вмираючого товариша, спрямовується в широке русло вибору людиною життєвого шляху і тієї ідеї, якій вона служить увесь свій вік (ці питання звучать уже у вірші <a href="http://onlyart.org.ua/?page_id=27838">“Завжди терновий вінець…”</a>, написаному за кілька місяців до <a href="http://onlyart.org.ua/?page_id=5303">“Одержимої”</a>, і широко розроблені у драмі <a href="http://onlyart.org.ua/?page_id=28980">“Адвокат Мартіан”</a>, 1913). С. Мержинському присвячені також <a href="http://onlyart.org.ua/?page_id=28162">“Я бачила, як ти хиливсь додолу”</a>, <a href="http://onlyart.org.ua/?page_id=28206">“Мрія далекая, мрія минулая”</a>, <a href="http://onlyart.org.ua/?page_id=5360">“Калина”</a> та інші вірші — цілий цикл інтимної лірики. Трагічні переживання поетеси відлунюються також у поемі <a href="http://onlyart.org.ua/?page_id=28618">“Віла-посестра”</a>.</p>
<p>Пережита особиста драма позначилась на загостренні хвороби легень, і Леся Українка їде на Буковину, далі — Гуцульщину рятувати підірване здоров’я. В 1902р. у Чернівцях з ініціативи студентів університету, які тепло вітали поетесу, виходить третя збірка її поезій — <a href="http://onlyart.org.ua/?page_id=27992">“Відгуки”</a>. Вона складається з циклів “З невольницьких пісень”,<a href="http://onlyart.org.ua/?page_id=27969"> “Ритми”</a>, <a href="http://onlyart.org.ua/?page_id=27970">“Хвилини”</a>, шести легенд і драматичної поеми <a href="http://onlyart.org.ua/?page_id=5303">“Одержима”</a>.</p>
<p>У 900-х рр. міцніють зв’язки Лесі Українки з соціал-демократичним рухом. З групою товаришів вона займається розповсюдженням соціалістичної і марксистської літератури, перекладом праць теоретиків соціалізму, виданням цих творів за кордоном і транспортуванням у Росію. У 1907р. при обшуку у Лесі Українки вилучено 121 брошуру, серед них були три видання “Маніфесту Комуністичної партії”, три праці В І. Леніна (“До сільської бідноти”, “Державна дума і соціал-демократична тактика”, “Перемога кадетів і завдання робітничої партії”), чотири праці К. Маркса, п’ять — Ф. Енгельса, біографія К. Маркса і Ф. Енгельса та ін.</p>
<p>Феномен таланту Лесі Українки полягав у тому, що вона одночасно плідно працювала в різних літературних жанрах. У кінці 90-х — на початку 900-х рр. з’являються її поеми <a href="http://onlyart.org.ua/?page_id=28615">“Одно слово”</a>, <a href="http://onlyart.org.ua/?page_id=28618">“Віла-посестра”</a>, “Се ви питаєте за тих”, <a href="http://onlyart.org.ua/?page_id=28621">“Ізольда Білорука”</a>, в яких яскраво виявилася схильність до оригінальної обробки світових сюжетів. Активно працює Леся Українка і як перекладач, її увагу привертають вершинні явища світової літератури — “Макбет” Шекспіра, “Пекло” Данте, “Каїн” Байрона. Вона перекладає також драму Г. Гауптмана “Ткачі”, яка належала до забороненої в Росії літератури, вірші Надсона, Конопніцької, Ади Негрі. З метою популяризації української літератури серед російського читача Леся Українка вибирає для перекладу твори на народні теми. Так, у видавництві “Донская речь” у Ростові-на-Дону в 1903 — 1905 рр. вийшли в її перекладах російською мовою оповідання І. Франка “Сам собі винен”, “Добрий заробок”, “На дні”, “Ліси і пасовиська”, “Історія кожуха”, “До світла”. Переклади Лесі Українки відзначаються високою мовною культурою, пильною увагою до відтворення ідейно-художнього змісту оригіналу, його стильових особливостей.</p>
<p>Особливе місце у творчій біографії Лесі Українки займає фольклор. Починаючи з дитячих вражень (поема в народному дусі <a href="http://onlyart.org.ua/?page_id=5362">“Русалка”</a>) і кінчаючи останньою казкою <a href="http://onlyart.org.ua/?page_id=28628">“Про велета”</a>, він органічно входить у поетичний світ письменниці. Вона записує з уст селян обряди, пісні, думи, балади, казки. Вже на початку 90-х рр. Леся Українка друкує в “Житі і слові” підбірку <a href="http://onlyart.org.ua/?page_id=29721">“Купала на Волині”</a>. Широтою інтересів відзначається рукописний зошит пісень із с. Колодяжне, куди ввійшли веснянки, колядки, весільні, родинно-побутові, жниварські та ліричні пісні. Під час перебування в Карпатах поетеса записувала гуцульські мелодії; в 1903р. вона друкує збірник <a href="http://onlyart.org.ua/?page_id=29730">“Дитячі гри, пісні, казки”</a>. У 1904р. у неї виникає задум видати <a href="http://onlyart.org.ua/?page_id=29731">“Народні пісні до танцю”</a> (54 тексти). Леся Українка стає ініціатором видання українського героїчного епосу, у 1908р. записує на фонографі думи у виконанні кобзаря з Харківщини Г. Гончаренка. 30 записів веснянок і обжинкових пісень з голосу Лесі Українки зробив композитор М. Лисенко. 225 пісень увійшли до книги <a href="http://onlyart.org.ua/?page_id=29741">“Народні мелодії. З голосу Лесі Українки”</a>, яку впорядкував і видав 1917р. К. Квітка. У 1908 — 1910 рр. стараннями поетеси була організована експедиція Ф. Колесси для записування народних дум на Полтавщині, й у 1910 — 1913 рр. у Львові вийшли два томи цих записів (“Мелодії українських народних дум”), які стали визначним явищем світової фольклористики.</p>
<p>Через хворобу Лесі Українці доводилось багато їздити по світу. Вона лікувалася в Криму і на Кавказі, у Німеччині і Швейцарії, в Італії та Єгипті. І хоча чужина завжди викликала в неї тугу за рідним краєм, але й збагачувала новими враженнями, знанням життя інших народів, зміцнювала й поглиблювала інтернаціональні мотиви її творчості. Так, у циклі <a href="http://onlyart.org.ua/?page_id=28449">“Весна в Єгипті”</a> (1910), Леся Українка знайомить українського читача з цим краєм, його природою, людьми.</p>
<p>У 1904р. в Києві вийшло ще одне видання поетичних творів Лесі Українки (вибране) під заголовком <a href="http://onlyart.org.ua/?page_id=26076">“На крилах пісень”</a>.</p>
<p>1905 рік не був несподіваним для Лесі Українки. Драматичні поеми <a href="http://onlyart.org.ua/?page_id=28749">“Осіння казка”</a> і <a href="http://onlyart.org.ua/?page_id=28751">“В катакомбах”</a>, датовані 1905р., були безпосереднім відгуком на революційні події.</p>

<div></div>