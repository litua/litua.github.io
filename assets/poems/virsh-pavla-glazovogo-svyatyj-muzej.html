<strong>Павло Глазовий – Святий музей</strong>
<p>Двісті літ стояла церква та й музеєм стала,<br />
Щоб публіка по квиточках її оглядала.<br />
Зайшла баба до музею, цілує ікони,<br />
Відважує на всі боки низенькі поклони.<br />
Біля виходу картину вгледіла велику<br />
Й давай на ній цілувати бородиту пику.<br />
А ізбоку хтось промовив:<br />
— Це вже бабі кришка…<br />
Кого ж то ви цілуєте? То ж Распутін Гришка. —<br />
Баба швидко повернулась, глянула лукаво:<br />
— А ти мені не указуй, бо я маю право.<br />
Тепер уже таке врем’я свободне настало,<br />
Що цілує хто де хоче і кого попало.</p>

<div></div>