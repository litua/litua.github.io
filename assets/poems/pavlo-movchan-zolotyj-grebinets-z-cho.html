<strong>Павло Мовчан – Золотий гребінець з Чортомлицького кургану </strong>
<p>Білі ребра дерев, чорнота стовбуриста,<br />
і пробоїни в кронах, щоб срібло цідить, —<br />
натекло холодів, аж повітря прокисло,<br />
лиш під віями в тебе осіла блакить.<br />
Хоч повіки примкнеш, але зір не спроможен<br />
відтворити в тобі той малюнок лункий,<br />
де у золоті трав воїн коней триножить,<br />
і грифон золотий золотіє віки…<br />
Кинь у степ гребінець — ліс зведеться миттєво,<br />
в кожнім стовбурі обрій густиме, мов дзвін,<br />
та немає безмежжя і волі коневі —<br />
дерева оточили його з трьох сторін.<br />
Відступати назад, озиратись навколо —<br />
раптом тріщину в часі минулім уздриш<br />
і розтиснеш її — золоті, захололі<br />
мерехтять коньовершники, й ти мерехтиш…<br />
Чи в смертельнім металі відлиті навіки,<br />
чи не зможем ніколи свій голос явить,<br />
мерехтить ув очах, лиш розплющу повіки,<br />
в роті твердне повітря і звук горенить…<br />
І той степ, що в тобі, не розгорне ніколи<br />
ні безмежжя свого, ані певних ознак —<br />
лише розпач і гнів пам’ятає мій голос<br />
та меча руків’я пам’ятає кулак…</p>

<div>




</div>

<p>***</p>

<div></div>