<strong>Леся Українка – Жертва</strong>
<p>Се було в ті часи, як Месія живий був між людьми.</p>
<p>Се було в ті часи, як його ще на хрест не прибили.<br />
Зготували вечерю для нього апостоли вірні:<br />
хто приніс йому хліба, хто риби, вина та олії;<br />
всі злягли за столами і вкупі з учителем їли,<br />
і незчулись, як більше від нього взяли, ніж для нього принесли.</p>
<p>Тільки потім, уже по вечері, прийшла до господи</p>

<div>




</div>

<p>жінка якась «одержима» – їй дав колись поміч Месія –<br />
і принесла для Месії олії пахучої міру,<br />
що не годилась ні в страву, ні в лампу до світла.<br />
Правду казали апостоли: жертва була непотрібна,<br />
їх Месія не звик до царської розкоші, –<br />
нащо йому та олія, що тільки царі уживали?<br />
Чом не сказав він тій жінці: яке тобі діло до мене?<br />
Він же до рідної матері так обізватись одваживсь, –</p>
<p>нащо приймав він олію і тії гарячії сльози,<br />
що застилали розширений погляд отій одержимій,<br />
нащо він мовив апостолам: дайте їй спокій, тій жінці?..</p>
<p>1.08.1900</p>

<div></div>