<strong>Микола Вінграновський – Вечірнє</strong>
<p>Чорніє повітря… Шляхи засиніли,<br />
Гойднулися квіти пахучими снами,<br />
Натомлені села вечеряти сіли<br />
Під грушами, вишнями і небесами.</p>
<p>І, тихий туман пригорнувши до себе,<br />
Вечеряє поле піснями з долин,<br />
Над селами й полем вечеряє небо,<br />
Вмокаючи в ріки хлібини хмарин.</p>
<p>І серце вечеря своїм сподіванням,<br />
І думка-порадниця мріями свіжими,<br />
Вечеряють очі просторами ніжними,<br />
І губи вечеряють чистим мовчанням*.</p>
<p>Чорніє повітря… Гойдається небо,<br />
П’є роси на яблуках вітер заблудний…<br />
Мій світе зелений, мій світе вселюдний!<br />
Всі думи-турботи від тебе й до тебе!</p>

<div>




</div>

<p>Усе є для щастя!.. Є хліб і покоси,<br />
Є згода життя між тобою і нами,<br />
І сад молодий на вітрах плодоносить,<br />
Як доля моя плодоносить літами…</p>
<p>Людино моя, з хліборобного роду!<br />
В мені ти живеш і ростеш у мені!<br />
І древню, як світ, твою душу і вроду<br />
В нові свої думи несу я і дні!..</p>
<p>Людино моя із слов’янського племени!<br />
В мені ти зачата Дніпром і степами,<br />
Задумою скита зігріта у темені,<br />
У житі обкошена тихо серпами…</p>
<p>Людино моя з колоска благородного!<br />
Від горя-недоленьки, суму і зла,<br />
Від Хана Батия крізь Гітлера чорного<br />
Жорстока і добра ти в мене ввійшла!</p>
<p>І що б я сьогодні не думав, не діяв,<br />
Яка в моїй долі не стане пора, —<br />
Я чую: твій вік у мені молодіє,<br />
Бо знаю, що ти у мені для добра!</p>
<p><em>1956</em></p>

<div></div>