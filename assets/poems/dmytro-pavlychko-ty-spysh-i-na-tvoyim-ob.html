<strong>Дмитро Павличко – “Ти спиш, і на твоїм обличчі…” </strong>
<p>Ти спиш, і на твоїм обличчі<br />
Малюється печальний вираз…<br />
Яку ж біду, яке нещастя<br />
Ти бачиш поглядом заснулим?<br />
Можливо, знов перед тобою<br />
Палають українські ниви,<br />
А танки з чорними хрестами<br />
Тебе в полях наздоганяють,<br />
Малесеньку, як той метелик,<br />
Що спалахне ось-ось в пломінні<br />
Підпалених пшениць? А може,<br />
Від голоду зів’явши, хліба<br />
В людей ти виміняти хочеш<br />
За хустку бабину – єдиний<br />
Маєток твій? Цього не знаю.<br />
Перевести я не спроможний<br />
З глибин свідомості твоєї<br />
Оте скорботне сновидіння<br />
В думки свої, як з моря в море<br />
Підводний човен! Як я досі<br />
Не став одним єством з тобою!<br />
Ти спиш у незбагненнім смутку,<br />
Моя і не моя водночас.<br />
І тільки усмішка спросоння<br />
Зв’язок відновлює між нами,<br />
Лиш усміх відкриває душу,<br />
Зачинену плитою горя,<br />
Замками туги і скорботи.<br />
Та холодно мені, і в грудях<br />
Щось ненастанно вибухає,<br />
Так, ніби в тіні сну страшного<br />
І на землі сирій дитинства<br />
Я довго спав і простудився.</p>

<div>




</div>

<p>***</p>

<div></div>