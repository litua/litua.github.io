<strong>Петро Гулак-Артемовський – Батько та син</strong>
<p>“Ей,  Хведьку,  вчись!  Ей,  схаменись!  —<br />
Так  панотець  казав  своїй  дитині:  —<br />
Шануйсь,  бо,  далебі,  колись<br />
Тму,  мну,  здо,  тло  —  спишу  на  спині!”<br />
Хведько  не  вчивсь  —  і  скоштовав<br />
Березової  кашки,<br />
Та  вп’ять  не  вчивсь  і  пустовав  —<br />
Побив  шибки  і  пляшки;<br />
І,  щоб  не  скоштовать  од  батька  різочок,<br />
Він  різку  впер  в  огонь  та  й  заховавсь  в  куток.<br />
Аж  батько  за  чуб  —  хіп!  —  і,  не  знайшовши  різки,<br />
Дрючком  Хведька  разів  із  шість  оперезав!..<br />
Тоді  Хведько  скрізь  слізки<br />
Так  батькові  сказав:<br />
“Коли  б  було  знаття,  що  гаспидська  дрючина<br />
Так  дуже  дошкуля,  то,  песька  я  дитина,<br />
Коли  б  я  так  робив:<br />
Я  б  впер  дрючок  в  огонь,  а  різки  б  не  палив!”</p>

<div>




</div>

<p><em>29  жовтень  1827  рік</em></p>

<div></div>