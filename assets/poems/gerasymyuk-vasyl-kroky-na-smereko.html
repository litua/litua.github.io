<strong>Герасим’юк Василь – Кроки на смерековім помості…</strong>
<p><em>Орестові Новаківському</em></p>
<p><em>Стережіться, щоб ви не погордували</em><br />
<em> ні одним із малих сих, бо їх ангели у небі</em><br />
<em> видять лице Отця мого, що на небі.</em><br />
<em> (Мтв. 18:10)</em></p>
<p>Кроки на смерековім помості.<br />
Звуки темні й теплі — як рілля.<br />
В сутінках прийшли до мене гості.<br />
Не сказали:</p>
<p>хто і звідкіля.</p>
<p>Ось один — найстарший — ликом дивен:<br />
зранене повітря — дотик вій,<br />
ніби вийшов з храмів, мов з катівень —<br />
ізодвіку сивий і чужий.</p>
<p>Другий ось. Він інший, інший зовсім.<br />
Молодості, старості — нема.<br />
Тільки погляд вив’язаний.</p>
<p>Ось він</p>
<p>дивиться на старця крадькома.</p>
<p>Третій ось. Він клопоту не має.<br />
Сам співає, сам горілку п’є.<br />
Соплі по столу не розтирає —<br />
навчений, що кожному — своє.</p>
<p>Перший не змигне,<br />
а другий стежить,</p>
<p>третій п’є, співає, як співав.<br />
Може б, їх прийняти, як належить?<br />
Ніби я просив їх, ніби ждав.</p>

<div>




</div>

<p>Дивна ця гостина, ця година,<br />
світ оцей за вікнами трьома.<br />
Може б, нам до столу — як родина —<br />
молодості, старості — нема?</p>
<p>Я дістав би винце пурпурове,<br />
я по вінця винця би налив,<br />
я сказав би: випиймо, братове!<br />
Ви прийшли, бо я вас запросив.</p>
<p>Але чом це старець тихо плаче?<br />
Але чом це другий — зирк та зирк?<br />
І хмеліє третій.</p>
<p>Капле, старче.<br />
Скапується великодній віск.</p>
<p>Старче, старче, змилуйся над нами,<br />
доки ангел пильний — зирк та зирк.<br />
Ми веселі з кіньми й киптарями<br />
під вечірні виверти музик.</p>
<p>Ми такі, як завше, душе-враже?!<br />
Ми такі, як сто світів тому?!<br />
Той не скаже, хто сльозу розмаже<br />
дланню,</p>
<p>що ділила світло й тьму.</p>
<p>Душе-пташе в пурпуровім пір’ї,<br />
де твоє безумство молоде?<br />
Старче, старче, я тобі не вірю!<br />
Пильний ангел погляд відведе!</p>
<p>Півжиття залишить, як провину<br />
й тоскну приворотність ранніх ран.<br />
Ми вже відіграли Україну —<br />
той, хто платить, не замовив тан.</p>
<p>Що тепер ті кроки на помості!<br />
Що тепер ті звуки золоті!<br />
В сутінках прийшли до мене гості.<br />
Я не ждав,</p>
<p>але й прийшли не ті.</p>

<div></div>