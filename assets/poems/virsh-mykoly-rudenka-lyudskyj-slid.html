<strong>Микола Руденко – Людський слід</strong>
<p>Це він і вона, залишаючи слід,<br />
Спішили назустріч рокованій миті.<br />
Чотири мільйони невивчених літ<br />
Чадів цей вулкан на сліди піврозмиті.</p>
<p>Цемент утворився з тієї золи,<br />
Вулканам старим вже давно не димиться.<br />
А так, ніби вчора вони тут пройшли —<br />
Мужчина і жінка.<br />
Самець і самиця.</p>
<p>Ще звірам, не людям, належав цей світ —<br />
Їх роги і зуби розкидані всюди…</p>
<p>Чотири мільйони невивчених літ!<br />
То що ж ми робили —<br />
Не мавпи, а люди?</p>

<div>




</div>

<p>Встановлено: ноги такі ж, як у нас,<br />
А значить — і руки.<br />
І розум, і душі…<br />
Чого ж нас так довго обточував час —<br />
Стругав і кував на розпеченій суші?</p>
<p>У дикості — вічність.<br />
В державності — мить.<br />
О небо! Навіщо над нами глумиться?<br />
І знову земля, як вулкан, задимить,<br />
Щоб слід свій лишили<br />
Самець і самиця.</p>
<p>Сліди чоловічі й жіночі малі<br />
Відіб’ються в магмі.<br />
Неначе на воску…<br />
Людино! Ти нужа в волоссі Землі<br />
Чи, може, нейрон планетарного мозку?</p>
<p><em>24.11.1979</em></p>

<div></div>