<strong>Павло Мовчан – Слово Григорія Сковороди </strong>
<p>Я замовкаю, милосердний творче,<br />
в союзі спокою став всевловимим слух,<br />
і оглядаю поглядом дозорчим,<br />
як гонить долю швидкобіжний дух.<br />
А з вежі тіла видно лиш минуле,<br />
та небосхил, та ще підступний степ,<br />
і намистяний голос осавула,<br />
що на кургані круками затерп.<br />
І проступає чорний слід стожарні<br />
там, де траву постригли вітряки,<br />
і привиди, мов юрмища базарні,<br />
ідуть по обрію понуро у віки…<br />
Війне полова, запорошить очі,<br />
і звук протне раптову сліпоту,<br />
і я почую, милосердний творче,<br />
усю забуту світом лункоту.<br />
Хриплячих коней і риплячі кола,<br />
повйокування, нокування, свист<br />
і голос міді та заліза голос,<br />
і вигуки, що вгору піднялись.<br />
Сиричний ляскіт, брязкіт, валування<br />
жіночих голосів, пісень — клубок…<br />
Ось-ось слух лопне, лиш додай останній<br />
до всього ще й сопілки голосок…<br />
Та знову тиша… курява ядуча<br />
і дух заб’є, зведе на манівці,<br />
аби відчув умовність всіх ополчень<br />
і ненадійність патика в руці.<br />
Аби пізнав всю немічність на дотик,<br />
і пучками щербатості збагнув,<br />
і, втративши усі земні висоти,<br />
прославив лиш життєву довжину.</p>

<div>




</div>

<p>***</p>

<div></div>