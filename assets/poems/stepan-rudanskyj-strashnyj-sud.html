<strong>Степан Руданський – Страшний суд</strong>
<p>В страшносудную неділю<br />
Ксьондз казання говорив,<br />
Став за божий суд казати<br />
Та й, на гріх, пересолив.</p>

<div>




</div>

<p>Слухав-слухав бідний мазур,<br />
Далі тяженько здихнув,<br />
Подивився на Jezusa<br />
Й головою похитнув.</p>
<p>«Коли так,— промовив,— Jezu,<br />
Ти судити нас будеш,<br />
То, будь певний, сам, як палець,<br />
Серед раю заживеш!»</p>

<div></div>