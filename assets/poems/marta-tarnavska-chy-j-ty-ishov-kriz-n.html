<strong>Марта Тарнавська – “Чи й ти ішов крізь ніч?..” </strong>
<p>Чи й ти ішов крізь ніч?</p>
<p>Вона така, як море,</p>
<p>що заливає все. Безмежжя. Самота.<br />
Стихає горда річ, бо маєстат покори<br />
ключем нових пізнань замкнув твої уста.</p>

<div>




</div>

<p>Вантаж своїх шукань несеш у ніч з собою<br />
і тугу, що росте, немов вечірня тінь.<br />
Простягнута рука не скаже: я з тобою,<br />
ласкавий режисер не скаже: відпочинь.</p>
<p>Без радості чудес, без віри в допомогу<br />
— ілюзій каганець заблиснув — і погас —<br />
без знаку S.O.S. ступаєш на дорогу<br />
до правди, що мов смерть.</p>
<p>А твій погонич — час.</p>
<p>1959</p>

<div></div>