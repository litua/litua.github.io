<strong>Дмитро Павличко – “У дверях на летовищі стояла…” </strong>
<p>У дверях на летовищі стояла,<br />
Перевіряла авіаквитки,<br />
Аеродинамічні ноги мала,<br />
Литки в польоті, наче літаки.<br />
Вони летіли під спідничку – вгору,<br />
Поблискуючи золотом панчіх,<br />
Вогнем торкались до мойого зору,<br />
І непощадно кликали на гріх.<br />
Здалось, що там палає поміж ними<br />
(Де людський зір боїться підійти)<br />
Рудий вогонь із крилами рудими,<br />
Мов янгол у глибинах темноти.<br />
Там кучеряві іскри б’ють з волосся<br />
Якогось дивовижного єства,<br />
І ноги ті ідуть навперекосся,<br />
Де янгола вогненна голова<br />
Так дивно поміж ними помістилась…</p>

<div>




</div>

<p>Я полетів, а в літаку мені<br />
Та дівчина, неначе в сні, з’явилась<br />
У круглому небесному вікні.</p>
<p>***</p>

<div></div>