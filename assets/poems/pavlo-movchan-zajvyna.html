<strong>Павло Мовчан – Зайвина </strong>
<p>Звиваються лінії, сходяться в плями;<br />
твоє віддзеркалення в тебе ввійшло:<br />
злилися очима, зійшлися губами,<br />
та виявив зайвим щербате крило.<br />
У воду замислено довго дивився,<br />
неначе причину в глибинах шукав:<br />
в порожньому дзеркалі й іскра не зблисне,<br />
відтята водою, холоне рука.<br />
Часу струмування хіба роз’єднати? —<br />
суцільність і плинність життя й течії…<br />
Виходить, що й ти був колись же крилатим,<br />
та де обламалися крила твої?<br />
Але ж ти не бачив як слід і відбитку,<br />
бо все задивлявсь на обличчя сумне…<br />
А час виторочував сонячну нитку —<br />
в тобі позосталося тільки земне.<br />
Узявши крило, як метелку широку,<br />
тулив ти безглуздо його до плеча…<br />
Котилася ніч широчезним потоком,<br />
і тихо пісок осідав на плечах…<br />
І бачене все в дивний витвір злилося:<br />
тут губи… і очі… знайомі й… чужі…<br />
Стяглися всі лінії, ніби волосся,<br />
і плями зійшлися у плівку іржі.</p>

<div>




</div>

<p>***</p>

<div></div>