<strong>Борис Грінченко – Присвячую М.Г.</strong>
<p>Кохана єдина! Ми вкупі з тобою<br />
Робили над ділом святим,<br />
Ми вдвох однією журились журбою<br />
І щастям раділи одним;</p>
<p>Зі мною укупі ти працю ділила,<br />
І праця та (знаю це я!)<br />
Була і для тебе однаково мила,<br />
Була вона теж і твоя.</p>

<div>




</div>

<p>Прийми ж, моя люба, кохана дружино,<br />
Ці щирі од серця пісні.<br />
Як згадку про ті дорогії хвилини,<br />
Про щастя і праці та дні.</p>
<p>І в їх, моє серце, хай буде зарука,<br />
Зарука нехибна для нас,<br />
Що світло душі в нас не згасять ні муки,<br />
Ні темряви й горя цей час…</p>
<p><em>1885</em></p>

<div></div>