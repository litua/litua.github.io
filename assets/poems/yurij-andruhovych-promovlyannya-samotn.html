Юрій Андрухович – Промовляння самотній<p>…і хоча все золото світу не варте твого мізинця<br />
і тільки для тебе жовто горять сьогодні сади<br />
губи твої холодні наче прозорі вінця<br />
яких ніхто не торкався прагнучи світла й води</p>
<p>губи твої неспиті а все ж таємниця квітки<br />
сповита в них і забута допоки живеш сама<br />
вона проросте крізь тебе ніби крізь чашу звідки<br />
солодко й тлінно пахне цвітом і тілом пітьма</p>

<div>




</div>

<p>несеш отак мов клейноди а може клеймо* дівоцтво<br />
ось його зимне плесо між двох берегів як між пут<br />
поки з лози постанеш уже не вином а оцтом<br />
скільки ключів назавше квітку в тобі відімкнуть</p>
<p>і так прочуваєш того хто з милості чи з наруги<br />
злетить на тебе й розтане в чадні долини безсонь<br />
ввійде в твою кров і шкіру тебе народивши вдруге<br />
і лишить губам болючий незнаний новий вогонь…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>