<strong>Павло Тичина – До кого говорить?..</strong>
<p>До кого говорить?<br />
Блок у могилі. Горький мовчить.<br />
Рабіндранате-голубе!<br />
З далекої Бенгалії<br />
прилинь до мене на Вкраїну.<br />
Я задихаюся, я гину.</p>
<p>Я покажу тобі такії речі<br />
в однокласовій ворожнечі.</p>
<p>Я покажу всю фальш, всю цвіль<br />
партійно-борчих породіль.</p>

<div>




</div>

<p>А братні зуби? Дружній зиск?<br />
Гнучка політика, як віск.</p>
<p>Коли б були це генерали,<br />
ми б знали, що робить.</p>
<p>А в тім то й річ, що це кати<br />
однокласовії…</p>
<p>Рабіндранате-голубе,<br />
та де ж той серп нам, молот і лани?<br />
Рабіндранате-голубе,<br />
од достоєвщини звільни!</p>
<p>До кого говорить?<br />
Блок у могилі. Горький мовчить.</p>
<p><em>(1925)</em></p>

<div></div>