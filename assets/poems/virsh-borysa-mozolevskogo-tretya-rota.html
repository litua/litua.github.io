<strong>Мозолевський Борис – Третя рота</strong>
<p><em>Випускникам останнього набору Оде </em><br />
<em>ської спецшколи ВПС, із лав якої </em><br />
<em>вийшли льотчики-космонавти СРСР </em><br />
<em>Георгій Добровольський та Георгій </em><br />
<em>Шонін</em></p>
<p>Відкриваються знову ворота,<br />
Грає збір на корнеті сурмач.<br />
Третя рото,— шикуйсь, третя рото!<br />
І відсутніх сьогодні пробач:</p>
<p>Від Клайпеди до гір Сахаліну,<br />
Де насупили сопки лоби,<br />
їхні душі спахнули нетлінно<br />
Та й злилися з вогнями доби.</p>
<p>Ми вгвинтились в цей світ з розвороту<br />
Так, що нас вже не вирвеш назад.<br />
Ми робили мужичу роботу,<br />
Піднімаючи небо на зяб.</p>

<div>




</div>

<p>Поодинці орали й попарно<br />
І такі вивертали пласти,<br />
Аж запраглось Юркові Гагаріну<br />
Колоском у зеніт прорости…</p>
<p>Поверулись, як з іншої ери,<br />
І себе впізнаємо самі.<br />
Нам троянди несуть піонери,<br />
І ридає троянда в сурмі.</p>
<p>Третя рото! Усе, як треба.<br />
Нині свято — відкиньте жалі!<br />
Як не випити вічного неба,<br />
Два життя не прожить на землі.</p>
<p>Ми ж своє пронесли не крізь оргії —<br />
Нічим буде вікам докорять:<br />
Із Зорею два наших Георгії<br />
Ув Одеси на грудях горять.</p>
<p>Гей, на шкентелі,— хто там рознюнявсь?<br />
Грайте марш нам, чорти, а не туш!<br />
Третя рото! Рівняння — на юність!<br />
До нової зорі — кроком руш!</p>

<div></div>