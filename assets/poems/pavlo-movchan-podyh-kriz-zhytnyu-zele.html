<strong>Павло Мовчан – Подих крізь житню зелену стеблину </strong>
<p>Так широко й довільно ще не було ніколи:<br />
заради себе тишу творило житнє поле,<br />
і тамував я подих, немов заради себе,<br />
аби відчуть роботу творящу житніх стебел…<br />
Так тихо гнулась хвиля розгониста, зелена,<br />
немов творився простір хилкий заради мене,<br />
і насінинка пташки в’язалася у небі,<br />
долаючи тяжіння земне заради тебе,<br />
аби міг зором власним покласти межі волі<br />
й життя вписав кружальцем в бездольне житнє поле…<br />
І під лінійку креслив до обрію дорогу,<br />
і думав: ну, живу я… але заради чого?<br />
Невже заради мене вони жили до мене,<br />
плекали по засіках це полум’я зелене?<br />
Пололи теребівлі, рівняли перелоги,<br />
палили очі сіллю вони заради кого?<br />
Невже заради мене минуле безіменне<br />
вилазить черепками із пагорбів священих?<br />
Чому на видноколі стончилася дорога?<br />
І пам’ять наповіщо? А забуття для чого?<br />
І, зрізавши стеблину, видмухую краплину,<br />
а далі видихаю вже власну порожнину…</p>

<div>




</div>

<p>***</p>

<div></div>