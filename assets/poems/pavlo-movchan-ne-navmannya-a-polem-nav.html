<strong>Павло Мовчан – “Не навмання, а полем навпростець…” </strong>
<p>Не навмання, а полем навпростець…<br />
Холодить щоки дощик-сіянець,<br />
і мокрий холод обнатужив плечі,<br />
а під ногами хлюпіт мокротечі.<br />
О чорноземле, тванна, глейкувата.<br />
Повітря у легенях так багато,<br />
що, висмикнувши ноги, вознесусь,<br />
на тіло відвологле, наче вата,<br />
цей дощ несе, важенний, наче брус.<br />
Спинюсь. Перепочину. Лиш хвилину.<br />
Мішу ногами босими багно.<br />
То борошенце горбить мені спину,<br />
що в клумачку булькоче, як вапно.<br />
Несу його на свято великоднє,<br />
несу у вухах гуркоти млина.<br />
Весна близька, але рілля холодна…<br />
Усе живе поглинула безодня,<br />
а з неї дзвін вечірній долина…<br />
Земля і дощ так тиснуть, що розплющать,<br />
і тіло, наче борошно, тече,<br />
Сліди біліють, в клумачкові — гуща.<br />
І ріже дощ обтесаний плече…<br />
Ось так і йду по досі полем битим.<br />
Виціджується борошно вапном.<br />
По саме горло вщерть дощем залитий.<br />
Кому несу? Куди іду неситий?<br />
Мої ж свята минулися давно…</p>

<div>




</div>

<p>***</p>

<div></div>