<p>Горланить радіола через стіни,<br />
Коханку з перепою б’є сусід.<br />
А я гортаю фото з України —<br />
Від тих, кого не бачив десять літ.</p>
<p>Це лихо — фотографії від друзів.<br />
Іржа часу! Хто глум твій не терпів?<br />
Мов губить листя сокорина в лузі,<br />
Так падає волосся з черепів.</p>
<p>Себе не бачиш — ліпше видно друга.<br />
Який він красень був!<br />
Часи, часи…<br />
В очах загасла поривань напруга,<br />
Розмились риси мужньої краси.</p>
<p>Куди воно пішло? Невже на вроду<br />
У сил небесних також є ліміт?<br />
Хвали чи лай породу і природу —<br />
Твої слова не перероблять світ.</p>

<div>




</div>

<p>Коли надходять невеселі дати<br />
І з вуст жіночих маєш відкоша,<br />
Хто Фаустом не зажадає стати,<br />
Якщо у нього водиться душа?</p>
<p>Такий товар не для старих валізок —<br />
Сьогодні інша мова, інший сприт.<br />
І Мефістофель вже не метафізик:<br />
За пляшку добуває Маргарит.</p>
<p>Оці містерії щоночі бачу —<br />
Гуртожиток до ранку не стиха.</p>
<p>Сміюсь крізь сльози.А частіше плачу.<br />
Та не суджу —<br />
Бо й сам не без гріха.</p>
<p><em>04.02.1986, Сибір</em></p>

<div></div>