<strong>Іван Котляревський – Енеїда (ч.III)</strong>
<p><strong>Частина третя</strong></p>
<p>Еней-сподар, посумовавши,<br />
Насилу трохи вгамовавсь;<br />
Поплакавши і поридавши,<br />
Сивушкою почастовавсь;<br />
Но все-таки його мутило<br />
І коло серденька крутило,<br />
Небіжчик часто щось вздихав;<br />
Він. моря так уже боявся,<br />
Що на богів не полагався<br />
І батькові не довіряв.</p>
<p>А вітри ззаду все трубили<br />
В потилицю його човнам,<br />
Що мчалися зо всеї сили<br />
По чорним пінявим водам.<br />
Гребці і весла положили<br />
Та, сидя, люлечки курили<br />
І кургикали пісеньок:<br />
Козацьких, гарних запорозьких,<br />
А які знали, то московських<br />
Вигадовали бриденьок.</p>
<p>Про Сагайдачного співали,<br />
Либонь, співали і про Січ,<br />
Як в пікінери набирали,<br />
Як мандровав козак всю ніч;<br />
Полтавську славили Шведчину,<br />
І неня як свою дитину<br />
З двора провадила в поход;<br />
Як під Бендер’ю воювали,<br />
Без галушок як помирали,<br />
Колись як був голодний год.</p>
<p>Не так-то діється все хутко,<br />
Як швидко кажуть нам казок;<br />
Еней наш плив хоть дуже прудко,<br />
Та вже ж він плавав не деньок;<br />
Довгенько по морю щось шлялись<br />
І сами о світі не знались,<br />
Не знав троянець ні один,<br />
Куди, про що і як швендюють,<br />
Куди се так вони мандрують,<br />
Куди їх мчить Анхізів син.</p>
<p>От так поплававши немало<br />
І поблудивши по морям,<br />
Як ось і землю видно стало,<br />
Побачили кінець бідам!<br />
До берега якраз пристали,<br />
На землю з човнів повставали<br />
І стали тута оддихать.<br />
Ся Кумською земелька звалась,<br />
Вона троянцям сподобалась,<br />
Далось і їй троянців знать.</p>
<p>Розгардіяш настав троянцям;<br />
Оп’ять забули горювать;<br />
Буває щастя скрізь поганцям,<br />
А добрий мусить пропадать.<br />
І тут вони не шановались,<br />
А зараз всі і потаскались,<br />
Чого хотілося шукать:<br />
Якому меду та горілки,<br />
Якому — молодиці, дівки,<br />
Оскому щоб з зубів зігнать.</p>
<p>Були бурлаки сі моторні,<br />
Тут познакомились той час,<br />
З диявола швидкі, проворні,<br />
Підпустять москаля якраз.<br />
Зо всіми миттю побратались,<br />
Посватались і покумались,<br />
Мов зроду тутечка жили;<br />
Хто мав к чому яку кебету,<br />
Такого той шукав бенкету,<br />
Всі веремію підняли.</p>
<p>Де досвітки, де вечерниці<br />
Або весілля де було,<br />
Дівчата де і молодиці,<br />
Кому родини надало,<br />
То тут троянці і вродились;<br />
І лиш гляди, то й заходились<br />
Коло жінок там ворожить,<br />
І, чоловіків підпоївши,<br />
Жінок, куди хто знав, повівши,<br />
Давай по чарці з ними пить.</p>
<p>Які ж були до карт охочі,<br />
То не сиділи дурно тут;<br />
Гуляли часто до півночі<br />
В ніска, в пари, у лави, в жгут,<br />
У памфиля, в візка і в кепа,<br />
Кому ж із них була дотепа,<br />
То в гроші грали в сім листів,<br />
Тут всі по волі забавлялись,<br />
Пили, іграли, женихались.<br />
Ніхто без діла не сидів.</p>
<p>Еней один не веселився,<br />
Йому немило все було;<br />
Йому Плутон та батько снився<br />
І пекло в голову ввійшло.<br />
Оставивши своїх гуляти,<br />
Пішов скрізь по полям шукати.<br />
Щоб хто дорогу показав:<br />
Куди до пекла мандровати,<br />
Щоб розізнати, розпитати,<br />
Бо в пекло стежки він не знав.</p>
<p>Ішов, ішов, аж з русих кудрів<br />
В три ряди капав піт на ніс,<br />
Як ось забачив щось і уздрів,<br />
Густий пройшовши дуже ліс.<br />
На ніжці курячій стояла<br />
То хатка дуже обветшала<br />
І вся вертілася кругом;<br />
Він, до тії прийшовши хати,<br />
Хазяїна став викликати,<br />
Прищурившися під вікном.</p>
<p>Еней стояв і дожидався,<br />
Щоб вийшов з хати хто-небудь,<br />
У двері стукав, добувався,<br />
Хотів був хатку з ніжки спхнуть,<br />
Як вийшла бабище старая,<br />
Крива, горбатая, сухая,<br />
Запліснявіла, вся в шрамах;<br />
Сіда, ряба, беззуба, коса,<br />
Розхристана, простоволоса,<br />
І, як в намисті, вся в жовнах.</p>
<p>Еней, таку уздрівши цяцю,<br />
Не знав із ляку, де стояв;<br />
І думав, що свою всю працю<br />
Навіки тута потеряв,<br />
Як ось до його підступила<br />
Яга ся і заговорила,<br />
Роззявивши свої уста:<br />
«Гай, гай же, слихом послихати,<br />
Анхізенка у віч видати,<br />
А як забрів ти в сі міста?</p>
<p>Давно тебе я дожидаю<br />
І думала, що вже пропав;<br />
Я все дивлюсь та визираю,<br />
Аж ось коли ти причвалав.<br />
Мені вже розказали з неба,<br />
Чого тобі пильненько треба,—<br />
Отець твій був у мене тут».<br />
Еней сьому подивовався<br />
І баби сучої спитався,<br />
Як відьму злую сю зовуть.</p>
<p>«Я Кумськая зовусь Сівілла,<br />
Ясного Феба попадя,<br />
При його храмі посіділа.<br />
Давно живу на світі я!<br />
При Шведчині я дівовала,<br />
А татарва як набігала,<br />
То вже я замужем була;<br />
І першу сарану зазнаю;<br />
Коли ж був трус, як ізгадаю,<br />
То вся здригнусь, мовби мала.</p>
<p>На світі всячину я знаю,<br />
Хоть нікуди і не ходжу,<br />
І людям в нужді помагаю,<br />
І їм на звіздах ворожу:<br />
Кому чи трясцю одігнати,<br />
Од заушниць чи пошептати,<br />
Або і волос ізігнать;<br />
Шепчу — уроки проганяю,<br />
Переполохи виливаю,<br />
Гадюк умію замовлять.</p>
<p>Тепер ходімо лиш в каплицю,<br />
Там Фебові ти поклонись<br />
І обіщай йому телицю,<br />
А послі гарно помолись.<br />
Не пожалій лиш золотого<br />
Для Феба світлого, ясного<br />
Та і мені що перекинь;<br />
То ми тобі таки щось скажем,<br />
А може, в пекло шлях покажем,<br />
Іди утрись і більш не слинь».</p>
<p>Прийшли в каплицю перед Феба,<br />
Еней поклони бити став,<br />
Щоб із блакитного Феб неба<br />
Йому всю ласку показав.<br />
Сівіллу тут замордовало.<br />
І очі на лоб позганяло,<br />
І дибом волос став сідий;<br />
Клубком із рота піна билась;<br />
Сама ж вся корчилась, кривилась,<br />
Мов дух вселився в неї злий.</p>
<p>Тряслась, кректала, побивалась,<br />
Як бубен, синя стала вся;<br />
Упавши на землю, качалась,<br />
У барлозі мов порося.<br />
І чим Еней молився більше,<br />
То все було Сівіллі гірше;<br />
А послі, як перемоливсь,<br />
З Сівілли тілько піт котився;<br />
Еней же на неї дивився,<br />
Дрижав од страху і трусивсь.</p>
<p>Сівілла трохи очуняла,<br />
Отерла піну на губах<br />
І до Енея проворчала<br />
Приказ од Феба в сих словах:<br />
«Така богів олімпських рада,<br />
Що ти і вся твоя громада<br />
Не будете по смерть в Риму;<br />
Но що тебе там будуть знати,<br />
Твоє імення вихваляти,<br />
Но ти не радуйся сьому.</p>
<p>Іще ти вип’єш добру повну,<br />
По всіх усюдах будеш ти;<br />
І долю гірку, невгомонну<br />
Готовсь свою не раз клясти.<br />
Юнона ще не вдовольнилась,<br />
Її злоба щоб окотилась<br />
Хотя б на правнуках твоїх;<br />
Но послі будеш жить по-панськи,<br />
І люди всі твої троянські<br />
Забудуть всіх сих бід своїх».</p>
<p>Еней похнюпивсь, дослухався,<br />
Сівілла що йому верзла,<br />
Стояв, за голову узявся,<br />
Не по йому ся річ була.<br />
«Трохи мене ти не морочиш,<br />
Не розчовпу, що ти пророчиш,—<br />
Еней Сівіллі говорив.—<br />
Диявол знає, хто з вас бреше,<br />
Трохи б меж було не легше,<br />
Якби я Феба не просив.</p>
<p>Та вже що буде, те і буде,<br />
А буде те, що бог нам дасть;<br />
Не ангели — такії ж люде,<br />
Колись нам треба всім пропасть.<br />
До мене будь лиш ти ласкава,<br />
Услужлива і нелукава,<br />
Мене до батька поведи;<br />
Я проводився б ради скуки<br />
Побачити пекельні муки,<br />
Ану, на звізди погляди.</p>
<p>Не перший я, та й не послідній,<br />
Іду до пекла на поклон:<br />
Орфей, який уже негідний,<br />
Та що ж йому зробив Плутон;<br />
А Геркулес як увалився,<br />
То так у пеклі розходився,<br />
Що всіх чортяк порозганяв.<br />
Ану! Черкнім—а для охоти<br />
Тобі я дам на дві охвоти…<br />
Та ну ж! Скажи, щоб я вже знав».</p>
<p>«Огнем, як бачу, ти іграєш,—<br />
Йому дала яга одвіт,—<br />
Ти пекла, бачу, ще не знаєш,<br />
Не мил тобі уже десь світ,<br />
Не люблять в пеклі жартовати,<br />
Повік тобі дадуться знати,<br />
От тілько ніс туди посунь;<br />
Тобі там буде не до чмиги,<br />
Як піднесуть із оцтом фиги,<br />
То зараз вхопить тебе лунь.</p>
<p>Коли ж сю маєш ти охоту<br />
У батька в пеклі побувать.<br />
Мені дай зараз за роботу,<br />
То я приймуся мусовать,<br />
Як нам до пекла довалитись<br />
І там на мертвих подивитись;<br />
Ти знаєш — дурень не бере;<br />
У нас хоть трохи хто тямущий,<br />
Уміє жить по правді сущій,<br />
То той хоть з батька, то здере.</p>
<p>Поким же що, то ти послухай<br />
Того, що я тобі скажу,<br />
І голови собі не чухай…<br />
Я в пекло стежку покажу:<br />
В лісу великому, густому,<br />
Непроходимому, пустому<br />
Якеєсь дерево росте;<br />
На нім кислиці не простії<br />
Ростуть — як жар, всі золотії,<br />
І деревце те не товсте.</p>
<p>Із дерева сього зломити<br />
Ти мусиш гілку хоть одну;<br />
Без неї-бо ні підступити<br />
Не можна перед сатану;<br />
Без гілки і назад не будеш<br />
І душу з тілом ти погубиш,<br />
Плутон тебе закабалить.<br />
Іди ж та пильно приглядайся,<br />
На всі чотири озирайся,<br />
Де деревце те заблищить.</p>
<p>Зломивши ж, зараз убирайся,<br />
Якмога швидше утікай;<br />
Не становись, не оглядайся<br />
І уха чим позатикай;<br />
Хоть будуть голоса кричати,<br />
Щоб ти оглянувся, прохати,<br />
Гляди, не озирайсь, біжи.<br />
Вони, щоб тілько погубити,<br />
То будуть все тебе манити;<br />
От тут себе ти покажи».</p>
<p>Яга тут чортзна-де дівалась,<br />
Еней остався тілько сам,<br />
Йому все яблуня здавалась,<br />
Покою не було очам;<br />
Шукать її Еней попхався,<br />
Втомивсь, засапавсь, спотикався,<br />
Поки прийшов під темний ліс;<br />
Коловсь сердешний об тернину,<br />
Пошарпався ввесь об шипшину,<br />
Було таке, що рачки ліз.</p>
<p>Сей ліс густий був несказанно.<br />
І сумно все в йому було,-<br />
Щось вило там безперестанно<br />
І страшним голосом ревло;<br />
Еней, молитву прочитавши<br />
І шапку цупко підв’язавши,<br />
В лісную гущу і пішов;<br />
Ішов і утомивсь чимало,<br />
І надворі тогді смеркало,<br />
А яблуні ще не знайшов.</p>
<p>Уже він починав боятись,<br />
На всі чотири озиравсь;<br />
Трусивсь, та нікуди діватись,<br />
Далеко тяжко в ліс забравсь;<br />
А гірще ще його злякало,<br />
Як щось у очах засіяло,<br />
От тут-то берега пустивсь;<br />
А послі дуже удивився,<br />
Як під кислицей опинився,—<br />
За гілку зараз ухвативсь.</p>
<p>І, не подумавши німало,<br />
Нап’явсь, за гілечку смикнув,<br />
Аж дерево те затріщало,<br />
І зараз гілку одчахнув.<br />
І дав чимдуж із лісу драла,<br />
Що аж земля під ним дрижала,<br />
Біг так, що сам себе не чув;<br />
Біг швидко, не остановлявся,<br />
Увесь об колючки подрався;<br />
Як чорт, у реп’яхах ввесь був.</p>
<p>Прибіг к троянцям, утомився<br />
І оддихати простягнувсь;<br />
Як хлюща, потом ввесь облився,<br />
Трохи-трохи не захлебнувсь.<br />
Звелів з бичні волів пригнати,<br />
Цапів з вівцями припасати,<br />
Плутону в жертву принести,<br />
І всім богам, що пеклом правлять<br />
І грішних тормошать і давлять,<br />
Щоб гніву їм не навести.</p>
<p>Як тілько темна та похмурна<br />
Із неба зслизла чорна ніч,<br />
Година ж стала балагурна,<br />
Як звізди повтікали пріч,<br />
Троянці всі заворушились,<br />
Завештались, закамешились<br />
На жертву приганять биків;<br />
Дяки з попами позбирались,<br />
Зовсім служити всі прибрались,<br />
Огонь розкладений горів.</p>
<p>Піп зараз взяв вола за роги<br />
І в лоб обухом зацідив,<br />
І, взявши голову між ноги,<br />
Ніж в черево і засадив;<br />
І вийняв тельбухи з кишками.<br />
Розклав гарненько їх рядами<br />
І пильно кендюх розглядав;<br />
Енею послі божу волю<br />
І всім троянцям добру долю,<br />
Мов по звіздам, все віщовав.</p>
<p>Як тут з скотиною возились<br />
І харамаркали дяки,<br />
Як вівці і цапи дрочились,<br />
В різницях мов ревли бики;<br />
Сівілла тут де не взялася,<br />
Запінилася, і тряслася,<br />
І галас зараз підняла:<br />
«К чортам ви швидше всі ізгиньте,<br />
Мене з Енеєм тут покиньте,<br />
Не ждіть, щоб тришия дала.</p>
<p>А ти,— мовляла ко Енею,—<br />
Моторний, смілий молодець,<br />
Прощайся з юрбою своєю,<br />
Ходім лиш в пекло — там отець<br />
Нас твій давно вже дожидає<br />
І, може, без тебе скучає.<br />
Ану, пора чимчиковать.<br />
Возьми на плечі з хлібом клунок;<br />
Нехай йому лихий прасунок,<br />
Як голодом нам помирать.</p>
<p>Не йди в дорогу без запасу,<br />
Бо хвіст од голоду надмеш;<br />
І де-где іншого ти часу<br />
І крихти хліба не найдеш.<br />
Я в пекло стежку протоптала,<br />
Я там не раз, не два бувала,<br />
Я знаю тамошній народ;<br />
Дорожки всі, всі уголочки,<br />
Всі закоморочки, куточки<br />
Уже не первий знаю год».</p>
<p>Еней в сю путь якраз зібрався,<br />
Шкапові чоботи набув,<br />
Підтикався, підперезався<br />
І пояс цупко підтягнув;<br />
А в руки добру взяв дрючину,<br />
Обороняти злу личину,<br />
Як лучиться де, од собак.<br />
А послі за руки взялися,<br />
Прямцем до пекла поплелися,<br />
Пішли на прощу до чортяк.</p>
<p>Тепер же думаю, гадаю,<br />
Трохи не годі і писать;<br />
Ізроду пекла я не знаю,<br />
Нездатний, далебі, брехать;<br />
Хіба, читателі, пождіте,<br />
Вгамуйтесь трохи, не галіте,<br />
Піду я до людей старих,<br />
Щоб їх о пеклі розпитати,<br />
І попрошу їх розказати,<br />
Що чули од дідів своїх.</p>
<p>Вергілій же, нехай царствує,<br />
Розумненький був чоловік,<br />
Нехай не вадить, як не чує,<br />
Та в давній дуже жив він вік.<br />
Не так тепер і в пеклі стало,<br />
Як в старину колись бувало<br />
І як покійник написав;<br />
Я, може, що-небудь прибавлю,<br />
Переміню і що оставлю,<br />
Писну — як од старих чував.</p>
<p>Еней з Сівіллою хватались,<br />
До пекла швидше щоб прийти,<br />
І дуже пильно приглядались,<br />
До пекла двері як найти.<br />
Як ось перед якуюсь гору<br />
Прийшли, і в ній велику нору<br />
Знайшли, і вскочили туди.<br />
Пішли під землю темнотою,<br />
Еней все щупався рукою,<br />
Щоб не ввалитися куди.</p>
<p>Ся улиця вела у пекло,<br />
Була вонюча і грязна;<br />
У ній і вдень було, мов смеркло,<br />
Од диму вся була чадна;<br />
Жила з сестрою тут Дрімота,<br />
Сестра же звалася Зівота,<br />
Поклон сі перші оддали<br />
Тімасі нашому Енею<br />
З його старою попадею,—<br />
А послі далі повели.</p>
<p>А потім Смерть до артикулу<br />
Їм воздала косою честь;<br />
Наперед стоя калавуру,<br />
Який у її мосці єсть:<br />
Чума, война, харцизтво, холод,<br />
Короста, трясця, парші, голод;<br />
За сими ж тут стояли в ряд:<br />
Холера, шолуді, бешиха<br />
І всі мирянські, знаєш, лиха,<br />
Що нас без милості морять.</p>
<p>Іще ж не все тут окошилось,<br />
Іще брела ватага лих:<br />
За смертію слідом валилось<br />
Жінок, свекрух і мачух злих.<br />
Вітчими йшли, тесті-скуп’яги,<br />
Зяті і свояки-мотяги,<br />
Сердиті шурини, брати,<br />
Зовиці, невістка, ятровки—<br />
Що все гризуться без умовки —<br />
І всякі тут були кати.</p>
<p>Якіїсь злидні ще стояли,<br />
Жовали все в зубах папір,<br />
В руках каламарі держали,<br />
За уха настромляли пір.<br />
Се все десятські та соцькії,<br />
Начальники, п’явки людськії,<br />
І всі прокляті писарі;<br />
Ісправники все ваканцьові,<br />
Судді і стряпчі безтолкові,<br />
Повірені, секретарі.</p>
<p>За сими йшли святі понури,<br />
Що не дивились і на світ,<br />
Смиренної були натури,<br />
Складали руки на живіт;<br />
Умильно богу все молились,<br />
На тиждень дні по три постились<br />
І вслух не лаяли людей;<br />
На чотках мир пересуждали<br />
І вдень ніколи не гуляли,<br />
Вночі ж було не без гостей.</p>
<p>Насупротив сих окаянниць<br />
Квартал був цілий волоцюг,<br />
Моргух, мандрьох, ярижниць, п’яниць<br />
І бахурів на цілий плуг;<br />
З обстриженими головами,<br />
З підрізаними пеленами<br />
Стояли хльорки наголо.<br />
І панночок фільтифікетних,<br />
Лакеїв, гарних і дотепних,<br />
Багацько дуже щось було.</p>
<p>І молодиці молоденькі,<br />
Що вийшли замуж за старих,<br />
Що всякий час були раденькі<br />
Потішить парнів молодих,<br />
І ті тут молодці стояли,<br />
Що недотепним помагали<br />
Для них сімейку розплодить;<br />
А діти гуртові кричали,<br />
Своїх паньматок проклинали,<br />
Що не дали на світі жить.</p>
<p>Еней хоть сильно тут дивився<br />
Такій великій новині,<br />
Та вже од страху так трусився,<br />
Мов сидя охляп на коні.<br />
Побачивши ж іще іздалі,<br />
Які там дива плазовали<br />
Кругом, куди ні поглядиш,<br />
Злякавсь, к Сівіллі прихилився.<br />
Хватавсь за дергу і тулився,<br />
Мов од кота в коморі миш.</p>
<p>Сівілла в дальший путь таскала<br />
Не баскаличивсь би та йшов;<br />
І так швиденько поспішала,<br />
Еней не чув аж підошов,<br />
Хватаючися за ягою;<br />
Як ось уздріли пред собою<br />
Чрез річку в пекло перевіз.<br />
Ся річка Стіксом називалась,<br />
Сюди ватага душ збиралась,<br />
Щоб хто на той бік перевіз.</p>
<p>І перевізчик тут явився,<br />
Як циган, смуглой цери був,<br />
Од сонця ввесь він попалився<br />
І губи, як арап, оддув;<br />
Очища в лоб позападали,<br />
Сметаною позапливали.<br />
А голова вся в ковтунах;<br />
Із рота слина все котилась,<br />
Як повстка, борода скомшилась,<br />
Всім задавав собою страх.</p>
<p>Сорочка, зв’язана узлами.<br />
Держалась всилу на плечах,<br />
Попричепляна мотузками,<br />
Як решето, була в дірках;<br />
Замазана була на палець,<br />
Засалена, аж капав смалець,<br />
Обутий в драні постоли,<br />
Із дір онучі волочились,<br />
Зовсім, хоть вижми, помочились,<br />
Пошарпані штани були.</p>
<p>За пояс лико одвічало,<br />
На йому висів гаманець;<br />
Тютюн, і люлька, і кресало,<br />
Лежали губка, кремінець.<br />
Хароном перевізчик звався,<br />
Собою дуже величався,<br />
Бо і не в шутку був божок:<br />
З крючком весельцем погрібався,<br />
По Стіксові, як стрілка, мчався,<br />
Був човен легкий, як пушок.</p>
<p>На ярмарку як слобожане<br />
Або на красному торгу<br />
До риби товпляться миряне,<br />
Було на сьому так лугу.<br />
Душа товкала душу в боки,<br />
І скрекотали, мов сороки;<br />
Той пхавсь, той сунувсь, інший ліз:<br />
Всі м’ялися, перебирались,<br />
Кричали, спорили і рвались,<br />
І всяк хотів, його щоб віз,</p>
<p>Як гуща в сирівці іграє,<br />
Шиплять, як кваснуть, буряки,<br />
Як против сонця рій гуляє.<br />
Гули сі так небораки,<br />
Харона, плачучи, прохали,<br />
До його руки простягали,<br />
Щоб взяв з собою на каюк,<br />
Но сей того плачу байдуже,<br />
На просьби уважав не дуже:<br />
Злий з сина був старий дундук.</p>
<p>І знай, що все веслом махає,<br />
І в морду тиче хоч кому,<br />
Од каюка всіх одганяє,<br />
А по вибору своєму<br />
Потрошечку в човен саджає<br />
І зараз човен одпихає,<br />
На другий перевозить бік:<br />
Кого не візьме, як затнеться,<br />
Тому сидіти доведеться,<br />
Гляди — і цілий, може, вік.</p>
<p>Еней в кагал сей як убрався,<br />
Щоб зближитися к порому,<br />
То з Палінуром повстрічався,<br />
Штурмановав що при йому.<br />
Тут Палінур пред ним заплакав,<br />
Про долю злу свою балакав,<br />
Що через річку не везуть;<br />
Но баба зараз розлучила,<br />
Енею в батька загвоздила,<br />
Щоб довго не базікав тут,</p>
<p>Попхались к берегу поближче,<br />
Прийшли на самий перевіз,<br />
Де засмальцьований дідище<br />
Вередовав, як в греблі біс;<br />
Кричав, буцімто навіжений,<br />
І кобенив народ хрещений,<br />
Як водиться в шинках у нас;<br />
Досталось родичам сердешним,<br />
Не дуже лаяв словом, гречним,<br />
Нехай же зносять в добрий час.</p>
<p>Харон, таких гостей уздрівши,<br />
Оскілками на їх дививсь,<br />
Як бик скажений заревівши,<br />
Запінивсь дуже і озливсь:<br />
«Відкіль такії се мандрьохи,<br />
І так уже вас тут не трохи,<br />
Якого чорта ви прийшли?<br />
Вас треба хати холодити!<br />
Вас треба так опроводити,<br />
Щоб ви і місця не найшли.</p>
<p>Геть, преч, вбирайтесь відсіль к чорту,<br />
Я вам потиличника дам;<br />
Поб’ю всю пику, зуби, морду,<br />
Аж не пізна вас дідько сам;<br />
Ійон же як захрабровали,<br />
Живі сюди примандровали,<br />
Бач, гиряві, чого хотять!<br />
Не дуже я на вас покваплюсь,<br />
Тут з мертвими ось не управлюсь,<br />
Що так над шиєю стоять».</p>
<p>Сівілла бачить, що не шутка,<br />
Бо дуже сердиться Харон,<br />
Еней же був собі плохутка,<br />
Дала стариганю поклон:<br />
«Та ну, на нас лиш придивися, —<br />
Сказала,— дуже не гнівися,<br />
Не сами ми прийшли сюди;<br />
Хіба ж мене ти не пізнаєш,<br />
Що так кричиш, на нас гукаєш,—<br />
Оце невидані біди!</p>
<p>Ось глянься, що оце такеє!<br />
Утихомирся, не бурчи;<br />
Ось деревце, бач, золотеє,<br />
Тепер же, коли хоч, мовчи».<br />
Потім все дрібно розказала.<br />
Кого до пекла проводжала,<br />
До кого, як, про що, за чим…<br />
Харон же зараз схаменувся,<br />
Разів з чотири погребнувся<br />
І з каючком причалив к ним.</p>
<p>Еней з Сівіллою своєю,<br />
Не мішкавши, в човен ввійшли;<br />
Кальною річкою сією<br />
На той бік в пекло попливли;<br />
Вода в розколини лилася,<br />
Що аж Сівілла піднялася,<br />
Еней боявсь, щоб не втонуть,<br />
Но пан Харон наш потрудився,<br />
На той бік так перехопився.<br />
Що нільзя оком ізмигнуть.</p>
<p>Приставши, висадив на землю;<br />
Взяв пів-алтина за труди,<br />
За працьовиту свою греблю,<br />
І ще сказав, іти куди.<br />
Пройшовши відсіль гонів з двоє,<br />
Побравшись за руки обоє,<br />
Побачили, що ось лежав<br />
У бур’яні бровко муругий,<br />
Три голови мав пес сей мурий,<br />
Він на Енея загарчав.</p>
<p>Загавкав грізно в три язики.<br />
Уже був кинувсь і кусать,<br />
Еней підняв тут крик великий,<br />
Хотів чимдуж назад втікать.<br />
Аж баба хліб бровку шпурнула<br />
І горло глевтяком заткнула,<br />
То він за кормом і погнавсь;<br />
Еней же з бабою старою,<br />
То сяк, то так, попід рукою,<br />
Тихенько од бровка убравсь.</p>
<p>Тепер Еней убрався в пекло,<br />
Прийшов зовсім на інший світ;<br />
Там все поблідло і поблекло,<br />
Нема ні місяця, ні звізд,<br />
Там тілько тумани великі,<br />
Там чутні жалобнії крики,<br />
Там мука грішним не мала,<br />
Еней з Сівіллою гляділи,<br />
Якії муки тут терпіли,<br />
Якая кара всім була.</p>
<p>Смола там в пеклі клекотіла<br />
І грілася все в казанах,<br />
Живиця, сірка, нефть кипіла;<br />
Палав огонь, великий страх!<br />
В смолі сій грішники сиділи<br />
І на огні пеклись, горіли,<br />
Хто, як, за віщо заслужив.<br />
Пером не можна написати,<br />
Не можна і в казках сказати,<br />
Яких було багацько див!</p>
<p>Панів за те там мордовали<br />
І жарили зо всіх боків,<br />
Що людям льготи не давали<br />
І ставили їх за скотів.<br />
За те вони дрова возили,<br />
В болотах очерет косили,<br />
Носили в пекло на підпал.<br />
Чорти за ними приглядали,<br />
Залізним пруттям підганяли,<br />
Коли який з них приставав.</p>

<div>




</div>

<p>Огненним пруттям оддирали<br />
Кругом на спину і живіт,<br />
Себе що сами убивали,<br />
Яким остив наш білий світ,<br />
Гарячим дьогтем заливали,<br />
Ножами під боки штрикали,<br />
Щоб не хапались умирать.<br />
Робили рознії їм муки,<br />
Товкли у мужчирях їх руки,<br />
Не важились щоб убивать.</p>
<p>Багатим та скупим вливали<br />
Розтопленеє срібло в рот,<br />
А брехунів там заставляли<br />
Лизать гарячих сковород;<br />
Які ж ізроду не женились<br />
Та по чужим куткам живились,<br />
Такі повішані на крюк,<br />
Зачеплені за теє тіло,<br />
На світі що грішило сміло<br />
І не боялося сих мук.</p>
<p>Всім старшинам тут без розбору,<br />
Панам, підпанкам і слугам<br />
Давали в пеклі добру хльору,<br />
Всім по заслузі, як котам.<br />
Тут всякії були цехмістри,<br />
І ратмани, і бургомістри,<br />
Судді, підсудки, писарі,<br />
Які по правді не судили,<br />
Та тілько грошики лупили<br />
І одбирали хабарі.</p>
<p>І всі розумні филозопи,<br />
Що в світі вчились мудровать;<br />
Ченці, попи і крутопопи,<br />
Мирян щоб знали научать;<br />
Щоб не ганялись за гривнями,<br />
Щоб не возились з попадями<br />
Та знали церков щоб одну;<br />
Ксьондзи до баб щоб не іржали,<br />
А мудрі звізд щоб не знімали,—<br />
Були в огні на самім дну.</p>
<p>Жінок своїх що не держали<br />
В руках, а волю їм дали,<br />
По весіллях їх одпускали,<br />
Щоб часто в приданках були,<br />
І до півночі там гуляли,<br />
І в гречку деколи скакали,<br />
Такі сиділи всі в шапках<br />
І з превеликими рогами,<br />
З зажмуреними всі очами,<br />
В кип’ячих сіркой казанах.</p>
<p>Батьки, які синів не вчили,<br />
А гладили по головах,<br />
І тілько знай, що їх хвалили,<br />
Кипіли в нефті в казанах;<br />
Що через їх синки в ледащо<br />
Пустилися, пішли в нінащо,<br />
А послі чубили батьків<br />
І всею силою бажали,<br />
Батьки щоб швидше умирали,<br />
Щоб їм прийнятись до замків.</p>
<p>І ті були там лигоминці,<br />
Піддурювали що дівок,<br />
Що в вікна дрались по драбинці<br />
Під темний, тихий вечерок;<br />
Що будуть сватать їх, брехали.<br />
Підманювали, улещали,<br />
Поки добрались до кінця;<br />
Поки дівки од перечосу<br />
До самого товстіли носу,<br />
Що сором послі до вінця.</p>
<p>Були там купчики проворні,<br />
Що їздили по ярмаркам<br />
І на аршинець на підборний<br />
Поганий продавали крам.<br />
Тут всякії були пронози,<br />
Перекупки і шмаровози,<br />
Жиди, міняйли, шинкарі.<br />
І ті, що фиги-миги возять,<br />
Що в баклагах гарячий носять,<br />
Там всі пеклися крамарі.</p>
<p>Паливоди і волоцюги,<br />
Всі зводники і всі плуги;<br />
Ярижники і всі п’янюги,<br />
Обманщики і всі моти,<br />
Всі ворожбити, чародії,<br />
Всі гайдамаки, всі злодії,<br />
Шевці, кравці і ковалі;<br />
Цехи: різницький, коновальський,<br />
Кушнірський, ткацький, шаповальський —<br />
Кипіли в пеклі всі в смолі.</p>
<p>Там всі невірні і христьяне,<br />
Були пани і мужики,<br />
Була тут шляхта і мішане,<br />
І молоді, і старики;<br />
Були багаті і убогі,<br />
Прямі були і кривоногі,<br />
Були видющі і сліпі,<br />
Були і штатські, і воєнні,<br />
Були і панські, і казенні,<br />
Були миряни і попи.</p>
<p>Гай! гай! та нігде правди діти,<br />
Брехня ж наробить лиха більш;<br />
Сиділи там скучні піїти,<br />
Писарчуки поганих вірш,<br />
Великії терпіли муки,<br />
Їм зв’язані були і руки,<br />
Мов у татар терпіли плін.<br />
От так і наш брат попадеться,<br />
Що пише, не остережеться,<br />
Який же втерпить його хрін!</p>
<p>Якусь особу мацапуру<br />
Там шкварили на шашлику,<br />
Гарячу мідь лили за шкуру<br />
І розпинали на бику.<br />
Натуру мав він дуже бридку,<br />
Кривив душею для прибитку,<br />
Чужеє оддавав в печать;<br />
Без сорому, без бога бувши<br />
І восьму заповідь забувши,<br />
Чужим пустився промишлять.</p>
<p>Еней як відсіль відступився<br />
І далі трохи одійшов.<br />
То на другеє нахопився,<br />
Жіночу муку тут найшов.<br />
В другім зовсім сих каравані<br />
Піджарьовали, як у бані,<br />
Що аж кричали на чім світ;<br />
Оці-то галас ісправляли,<br />
Гарчали, вили і пищали,<br />
Після куті мов на живіт.</p>
<p>Дівки, баби і молодиці<br />
Кляли себе і ввесь свій рід.<br />
Кляли всі жарти, вечерниці,<br />
Кляли і жизнь, і білий світ;<br />
За те їм так там задавали,<br />
Що через міру мудровали<br />
І верховодили над всім;<br />
Хоть чоловік і не онеє,<br />
Коли же жінці, бачиш, теє,<br />
Так треба угодити їй,</p>
<p>Були там чесні пустомолки,<br />
Що знали весь святий закон,<br />
Молилися без остановки<br />
І били сот по п’ять поклон,<br />
Як в церкві між людьми стояли<br />
І головами все хитали;<br />
Як же були на самоті,<br />
То молитовники ховали,<br />
Казились, бігали, скакали<br />
І гірше дещо в темноті.</p>
<p>Були і тії там панянки,<br />
Що наряджались напоказ:<br />
Мандрьохи, хльорки і діптянки,<br />
Що продають себе на час.<br />
Сі в сірці і в смолі кипіли<br />
За те, що жирно дуже їли<br />
І що їх не страшив і піст;<br />
Що все прикушовали губи,<br />
І скалили біленькі зуби,<br />
І дуже волочили хвіст.</p>
<p>Пеклись тут гарні молодиці,<br />
Аж жаль було на них глядіть,<br />
Чорняві, повні, милолиці;<br />
І сі тут мусили кипіть,<br />
Що замуж за старих ходили<br />
І мишаком їх поморили,<br />
Щоб послі гарно погулять<br />
І з парубками поводитись,<br />
На світі весело нажитись<br />
І не голодним умирать.</p>
<p>Якіїсь мучились там птахи<br />
З куделями на головах;<br />
Се чеснії, не потіпахи,<br />
Були тендітні при людях;<br />
А без людей — не можна знати,<br />
Себе чим мали забавляти,<br />
Про те лиш знали до дверей.<br />
Їм тяжко в пеклі докоряли,<br />
Смоли на щоки наліпляли,<br />
Щоб не дурили так людей.</p>
<p>Бо щоки терли манією,<br />
А блейвасом і ніс, і лоб,<br />
Щоб краскою, хоч не своєю,<br />
Причаровать к собі кого б;<br />
Із ріпи підставляли зуби,<br />
Ялозили все смальцем губи,<br />
Щоб підвести на гріх людей;<br />
Пиндючили якіїсь бочки,<br />
Мостили в пазусі платочки,<br />
В которих не було грудей.</p>
<p>За сими по ряду шкварчали<br />
В розпалених сковородах<br />
Старі баби, що все ворчали,<br />
Базікали о всіх ділах.<br />
Все тілько старину хвалили,<br />
А молодих товкли та били,<br />
Не думали ж, які були,<br />
Іще як сами дівовали,<br />
Та з хлопцями як гарцювали,<br />
Та й по дитинці привели.</p>
<p>Відьом же тут колесовали<br />
І всіх шептух і ворожок,<br />
Там жили з них чорти мотали<br />
І без ветушки на клубок;<br />
На припічках щоб не орали,<br />
У комини щоб не літали,<br />
Не їздили б на упирях;<br />
І щоб дощу не продавали,<br />
Вночі людей щоб не лякали,<br />
Не ворожили б на бобах.</p>
<p>А зводницям таке робили,<br />
Що цур йому вже і казать,<br />
На гріх дівок що підводили<br />
І сим учились промишлять;<br />
Жінок од чоловіків крали<br />
І волоцюгам помагали<br />
Рогами людський лоб квітчать;<br />
Щоб не своїм не торговали,<br />
Того б на одкуп не давали,<br />
Що треба про запас держать.</p>
<p>Еней там бачив щось немало<br />
Кип’ящих мучениць в смолі,<br />
Як з кабанів топилось сало,<br />
Так шкварилися сі в огні;<br />
Були і світські, і черниці,<br />
Були дівки і молодиці,<br />
Були і паньї, й панночки;<br />
Були в свитках, були в охвотах,<br />
Були в дульєтах і в капотах,<br />
Були всі грішні жіночки.</p>
<p>Но се були все осужденні,<br />
Які померли не тепер;<br />
Без суду ж не палив пекельний<br />
Огонь, недавно хто умер.<br />
Сі всі були в другім загоні,<br />
Як би лошата або коні,<br />
Не знали попадуть куда;<br />
Еней, на перших подивившись<br />
І о бідах їх пожурившись,<br />
Пішов в другії ворота.</p>
<p>Еней, ввійшовши в сю кошару,<br />
Побачив там багацько душ,<br />
Вмішавшися між сю отару,<br />
Як між гадюки чорний уж.<br />
Тут розні душі походжали,<br />
Все думали та все гадали.<br />
Куди-то за гріхи їх впруть.<br />
Чи в рай їх пустять веселитись,<br />
Чи, може, в пекло пошмалитись<br />
І за гріхи їм носа втруть.</p>
<p>Було їм вільно розмовляти<br />
Про всякії свої діла,<br />
І думати, і мізковати —<br />
Яка душа, де, як жила;<br />
Багатий тут на смерть гнівився,<br />
Що він з грішми не розлічився,<br />
Кому і кілько треба дать;<br />
Скупий же тосковав, нудився,<br />
Що він на світі не нажився<br />
І що не вспів і погулять,</p>
<p>Сутяга толковав укази<br />
І що то значить наш Статут,<br />
Розказовав свої прокази,<br />
На світі що робив сей плут,<br />
Мудрець же фізику провадив,<br />
І толковав якихсь монадів,<br />
І думав, відкіль взявся світ?<br />
А мартопляс кричав, сміявся,<br />
Розказовав і дивовався,<br />
Як добре знав жінок дурить.</p>
<p>Суддя там признавався сміло,<br />
Що з ґудзиками за мундир<br />
Таке переоначив діло,<br />
Що, може б, навістив Сибір;<br />
Та смерть ізбавила косою,<br />
Що кат легенькою рукою<br />
Плечей йому не покропив.<br />
А лікар скрізь ходив з ланцетом,<br />
З слабительним і спермацетом<br />
І чванивсь, як людей морив.</p>
<p>Ласощохлисти походжали,<br />
Всі фертики і паничі,<br />
На пальцях ногтики кусали,<br />
Розприндившись, як павичі;<br />
Все очі вгору піднімали,<br />
По світу нашому вздихали,<br />
Що рано їх побрала смерть;<br />
Що трохи слави учинили,<br />
Не всіх на світі подурили,<br />
Не всім успіли морду втерть.</p>
<p>Моти, картьожники, п’янюги<br />
І весь проворний чесний род;<br />
Лакеї, конюхи і слуги,<br />
Всі кухарі і скороход,<br />
Побравшись за руки, ходили<br />
І все о плутнях говорили,<br />
Які робили, як жили,<br />
Як паній і панів дурили,<br />
Як по шинках вночі ходили<br />
І як з кишень платки тягли.</p>
<p>Там придзигльованки журились,<br />
Що нікому вже підморгнуть,<br />
За ними більш не волочились,<br />
Тут їх заклекотіла путь;<br />
Баби тут більш не ворожили<br />
І простодушних не дурили.<br />
Які ж дівок охочі бить,<br />
Зубами з серця скреготали,<br />
Що наймички їх не вважали<br />
І не хотіли їм годить.</p>
<p>Еней уздрів свою Дідону,<br />
Ошмалену, мов головня,<br />
Якраз по нашому закону<br />
Пред нею шапочку ізняв:<br />
«Здорова! Глянь… де ти взялася?<br />
І ти, сердешна, приплелася<br />
Із Карфагена аж сюда?<br />
Якого біса ти спеклася,<br />
Хіба на світі нажилася?<br />
Чорт мав тобі десь і стида.</p>
<p>Така смачная молодиця,<br />
І глянь! Умерла залюбки…<br />
Рум’яна, повна, білолиця,<br />
Хто гляне, то лизне губки;<br />
Тепер з тебе яка утіха?<br />
Ніхто не гляне і для сміха,<br />
Навік тепер пропала ти!<br />
Я, далебі, в тім не виною,<br />
Що так роз’їхався з тобою,<br />
Мені приказано втекти.</p>
<p>Тепер же, коли хоч, злигаймось<br />
І нумо жить так, як жили,<br />
Тут закурім, заженихаймось,<br />
Не розлучаймось ніколи;<br />
Ходи, тебе я помилую,<br />
Прижму до серця—поцілую…»<br />
Йому ж Дідона наодріз<br />
Сказала: «К чорту убирайся,<br />
На мене більш не женихайся…<br />
Не лізь! Бо розіб’ю і ніс!»</p>
<p>Сказавши, чортзна-де пропала,<br />
Еней не знав, що і робить,<br />
Коли б яга не закричала,<br />
Що довго годі говорить,<br />
То, може б, там і застоявся,<br />
І, може, той пори дождався,<br />
Щоб хто і ребра полічив:<br />
Щоб з вдовами не женихався,<br />
Над мертвими не наглумлявся,<br />
Жінок любов’ю не морив.</p>
<p>Еней з Сівіллою попхався<br />
В пекельную подалі глуш;<br />
Як по дорозі повстрічався<br />
З громадою знакомих душ.<br />
Тут всі з Енеєм обнімались,<br />
Чоломкались і ціловались,<br />
Побачивши князька свого;<br />
Тут всяк сміявся, реготався,<br />
Еней до всіх їх доглядався,<br />
Знайшов з троянців ось кого:</p>
<p>Педька, Терешка, Шеліфона,<br />
Панька, Охріма і Харка,<br />
Леська, Олешка і Сізьона,<br />
Пархома, Їська і Феська,<br />
Стецька, Ониська, Опанаса,<br />
Свирида, Лазаря, Тараса,<br />
Були Денис, Остап, Овсій<br />
І всі троянці, що втопились,<br />
Як на човнах з ним волочились,<br />
Тут був Вернигора Мусій.</p>
<p>Жидівська школа завелася,<br />
Великий крик всі підняли,<br />
І реготня де не взялася,<br />
Тут всяку всячину верзли;<br />
Згадали чорт знає колишнє,<br />
Балакали уже і лишнє,<br />
І сам Еней тут розходивсь;<br />
Щось балагурили довгенько,<br />
Хоч ізійшлися і раненько,<br />
Та пан Еней наш опізнивсь.</p>
<p>Сівіллі се не показалось,<br />
Що так пахолок застоявсь,<br />
Що дитятко так розбрехалось,<br />
Уже і о світі не знавсь;<br />
На його грізно закричала,<br />
Залаяла, запорощала,<br />
Що аж Еней ввесь затрусивсь.<br />
Троянці также всі здригнули<br />
І врозтіч, хто куди, махнули,<br />
Еней за бабою пустивсь.</p>
<p>Ішли, і як би не збрехати,<br />
Трохи не з пару добрих гін,<br />
Як ось побачили і хати,<br />
І ввесь Плутонів царський дім.<br />
Сівілла пальцем указала<br />
І так Енеєві сказала:<br />
«От тут і пан Плутон живе<br />
Із Прозерпіною своєю.<br />
До їх-то на поклон з гіллею<br />
Тепер я поведу тебе».</p>
<p>І тілько що прийшли к воротам<br />
І в двір пустилися чвалать,<br />
Як баба бридка, криворота;<br />
«Хто йде?» — їх стала окликать.<br />
Мерзенне чудо се стояло<br />
І било під двором в клепало,<br />
Як в панським водиться дворах;<br />
Обмотана вся ланцюгами,<br />
Гадюки вилися клубками<br />
На голові і на плечах.</p>
<p>Вона без всякого обману<br />
І щиро без обиняків<br />
Робила грішним добру шану,<br />
Ремнями драла, мов биків;<br />
Кусала, гризла, бичовала,<br />
Кришила, шкварила, щипала,<br />
Топтала, дряпала, пекла,<br />
Порола, корчила, пиляла,<br />
Вертіла, рвала, шпиговала<br />
І кров із тіла їх пила.</p>
<p>Еней, бідняжка, ізлякався,<br />
І ввесь, як крейда, побілів,<br />
І зараз у яги спитався,<br />
Хто їй так мучити велів?<br />
Вона йому все розказала<br />
Так, як сама здорова знала,<br />
Що в пеклі є суддя Еак;<br />
Хоть він на смерть не осуждає,<br />
Та мучити повеліває,<br />
І як звелить — і мучать так.</p>
<p>Ворота сами одчинились—<br />
Не смів ніхто їх задержать,<br />
Еней з Сівіллою пустились,<br />
Щоб Прозерпіні честь оддать;<br />
І піднесли їй на болячку<br />
Ту суто золоту гіллячку,<br />
Що сильно так вона бажа.<br />
Но к ній Енея не пустили,<br />
Прогнали, трохи і не били,<br />
Бо хиріла їх госпожа.</p>
<p>А далі вперлися в будинки<br />
Підземного сього царя,<br />
Ні гич, ні гаріля пилинки,<br />
Було все чисто, як зоря:<br />
Цвяховані були там стіни<br />
І вікна всі з морської піни;<br />
Шумиха, оливо, свинець,<br />
Блищали міді там і криці,<br />
Всі убрані були світлиці;<br />
По правді, панський був дворець.</p>
<p>Еней з ягою розглядали<br />
Всі дива там, які були,<br />
Роти свої пороззявляли<br />
І очі на лоби п’яли;<br />
Проміж собою все зглядались,—<br />
Всьому дивились, осміхались.<br />
Еней то цмокав, то свистав.<br />
От тут-то душі ликовали,<br />
Що праведно в миру живали,<br />
Еней і сих тут навіщав.</p>
<p>Сиділи, руки поскладавши,<br />
Для них все празники були;<br />
Люльки курили, полягавши,<br />
Або горілочку пили,<br />
Не тютюнкову і не пінну,<br />
Но третьопробну, перегінну,<br />
Настояную на бодян;<br />
Під челюстями запікану,<br />
І з ганусом, і до калгану,<br />
В ній був і перець, і шапран.</p>
<p>І ласощі все тілько їли,<br />
Сластьони, коржики, стовпці,<br />
Варенички пшеничні, білі,<br />
Пухкі з кав’яром буханці;<br />
Часник, рогіз, паслін, кислиці.<br />
Козельці, терн, глід, полуниці,<br />
Крутії яйця з сирівцем<br />
І дуже вкусную яєшню,<br />
Якусь німецьку, не тутешню,<br />
А запивали все пивцем.</p>
<p>Велике тут було роздолля<br />
Тому, хто праведно живе,<br />
Так, як велике безголов’я<br />
Тому, хто грішну жизнь веде;<br />
Хто мав к чому яку охоту,<br />
Тут утішався тим до поту;<br />
Тут чистий був розгардіяш:<br />
Лежи, спи, їж, пий, веселися,<br />
Кричи, мовчи, співай, крутися,<br />
Рубайсь—так і дадуть палаш.</p>
<p>Ні чванились, ні величались,<br />
Ніхто не знав тут мудровать,<br />
Крий боже, щоб не догадались<br />
Брат з брата в чім покепковать;<br />
Ні сердилися, ні гнівились,<br />
Ні лаялися і не бились,<br />
А всі жили тут люб’язно;<br />
Тут всякий гласно женихався,<br />
Ревнивих ябед не боявся,<br />
Було вобще все заодно.</p>
<p>Ні холодно було, ні душно,<br />
А саме так, як в сіряках,<br />
І весело, і так не скучно,<br />
На великодніх як святках;<br />
Коли кому що захотілось.<br />
То тут як з неба і вродилось;<br />
От так-то добрі тут жили.<br />
Еней, се зрівши, дивовався<br />
І тут яги своей спитався,<br />
Які се праведні були.</p>
<p>«Не думай, що були чиновні,—<br />
Сівілла сей дала одвіт,—<br />
Або що грошей скрині повні,<br />
Або в яких товстий живіт;<br />
Не ті се, що в цвітних жупанах,<br />
В кармазинах або сап’янах;<br />
Не ті ж, що з книгами в руках,<br />
Не рицарі, не розбишаки;<br />
Не ті се, що кричать «і паки»,<br />
Не ті, що в золотих шапках.</p>
<p>Се бідні нищі, навіжені,<br />
Що дурнями зчисляли їх,<br />
Старці, хромі, сліпорожденні,<br />
З яких був людський глум і сміх:<br />
Се, що з порожніми сумками<br />
Жили голодні під тинами,<br />
Собак дражнили по дворах;<br />
Се ті, що біг дасть полупали,<br />
Се ті, яких випроводжали<br />
В потилицю і по плечах.</p>
<p>Се вдови бідні, безпомощні,<br />
Яким приюту не було;<br />
Се діви чесні, непорочні.<br />
Яким спідниці не було:<br />
Се, що без родичів остались…<br />
І сиротами називались,<br />
А послі вбгались і в оклад;<br />
Се, що проценту не лупили,<br />
Що людям помагать любили,<br />
Хто чим багат, то тим і рад.</p>
<p>Тут также старшина правдива,—<br />
Бувають всякії пани;<br />
Но тілько трохи сього дива,<br />
Не квапляться на се вони!<br />
Бувають військові, значкові,<br />
І сотники, і бунчукові,<br />
Які правдиву жизнь вели;<br />
Тут люде всякого завіту,<br />
По білому єсть кілько світу,<br />
Которі праведно жили».</p>
<p>«Скажи ж, моя голубко сиза,—<br />
Іще Еней яги спитав,—<br />
Чом батька я свого Анхіза<br />
І досі в вічі не видав?<br />
Ні з грішними, ні у Плутона,<br />
Хіба йому нема закона,<br />
Куда його щоб засадить?»<br />
«Він божої,—сказала,—крові<br />
І по Венериній любові,<br />
Де схоче, буде там і жить».</p>
<p>Базікавши, зійшли на гору,<br />
На землю сіли оддихать<br />
І, попотівши саме впору,<br />
Тут прийнялися розглядать,<br />
Анхіза щоб не прогуляти.<br />
Обридло-бо і так шукати;<br />
Анхіз же був тоді внизу<br />
І, походжавши по долині,<br />
Об миленькій своїй дитині<br />
Водив по мізку коверзу.</p>
<p>Як глядь нагору ненароком,<br />
І там свого синка уздрів,<br />
Побіг старий не просто — боком<br />
І ввесь од радості згорів.<br />
Хватавсь з синком поговорити,<br />
О всіх спитатись, розпросити<br />
І повидатись хоч часок,<br />
Енеєчка свого обняти,<br />
По-батьківській поціловати,<br />
Його почути голосок.</p>
<p>«Здоров, синашу, ма дитятко! —<br />
Анхіз Енеєві сказав.—<br />
Чи се ж тобі таки не стидно,<br />
Що довго я тебе тут ждав?<br />
Ходім лишень к моїй господі,<br />
Там поговорим на свободі,<br />
За тебе будем мірковать».<br />
Еней стояв так, мов дубина,<br />
Котилась з рота тілько слина,<br />
Не смів мерця поціловать,</p>
<p>Анхіз, сю бачивши причину,<br />
Чого синочок сумовав,<br />
І сам хотів обнять дитину —<br />
Та ба! уже не в ту попав;<br />
Прийнявсь, його щоб научати<br />
І тайності йому сказати,<br />
Який Енеїв буде плід,<br />
Якії діти будуть жваві,<br />
На світі зроблять скілько слави,<br />
Яким-то хлопцям буде дід.</p>
<p>Тогді-то в пеклі вечерниці<br />
Лучились, бачиш, як на те,<br />
Були дівки та молодиці<br />
І там робили не пусте;<br />
У ворона собі іграли,<br />
Весільних пісеньок співали,<br />
Співали тут і колядок;<br />
Палили клоччя, ворожили,<br />
По спині лещатами били,<br />
Загадовали загадок.</p>
<p>Тут заплітали джерегелі,<br />
Дробушечки на головах;<br />
Скакали по полу вегері,<br />
В тісної баби по лавках:<br />
А в комин суджених питали,<br />
У хатніх вікон підслухали,<br />
Ходили в північ по пусткам;<br />
До свічки ложечки палили,<br />
Щетину із свині шмалили<br />
Або жмурились по куткам.</p>
<p>Сюди привів Анхіз Енея<br />
І між дівок сих посадив;<br />
Як неука і дуралея,<br />
Прийнять до гурту їх просив;<br />
І щоб обом їм услужили,<br />
Як знають, так поворожили,<br />
Що стрінеться з його синком:<br />
Чи він хоть трохи уродливий,<br />
К чому і як Еней щасливий,<br />
Щоб всіх спитались ворожок.</p>
<p>Одна дівча була гостренька<br />
І саме ухо прехихе,<br />
Швидка, гнучка, хвистка, порскенька,<br />
Було з диявола лихе.<br />
Вона тут тілько і робила,<br />
Що всім гадала, ворожила,<br />
Могуща в ділі тім була;<br />
Чи брехеньки які сточити,<br />
Кому імення приложити.<br />
То так якраз і додала.</p>
<p>Привідця зараз ся шептуха<br />
І примостилась к старику.<br />
Йому шепнула біля вуха<br />
І завела з ним річ таку:<br />
«Ось я синкові загадаю,<br />
Поворожу і попитаю,<br />
Йому що буде, розкажу;<br />
Я ворожбу такую знаю,<br />
Хоть що, по правді одгадаю<br />
І вже ніколи не збрешу».</p>
<p>І зараз в горщечок наклала<br />
Відьомських разних-всяких трав,<br />
Які на Костянтина рвала,<br />
І те гніздо, що ремез клав:<br />
Васильки, папороть, шевлію,<br />
Петрів батіг і конвалію,<br />
Любисток, просерень, чебрець;<br />
І все се налила водою<br />
Погожою, непочатою,<br />
Сказавши скількось і словець.</p>
<p>Горщок сей черепком накрила,<br />
Поставила його на жар<br />
І тут Енея присадила,<br />
Щоб огоньок він роздував;<br />
Як розігрілось, зашипіло,<br />
Запарилось, заклекотіло,<br />
Ворочалося зверху вниз;<br />
Еней наш насторочив уха,<br />
Мов чоловічий голос слуха,<br />
Те чує і старий Анхіз.</p>
<p>Як стали роздувать пильніше,<br />
Горщок той дуже клекотав,<br />
Почули голос виразніше,<br />
І він Енею так сказав:<br />
«Енею годі вже журитись,<br />
Од його має розплодитись<br />
Великий і завзятий рід;<br />
Всім світом буде управляти,<br />
По всіх усюдах воювати,<br />
Підверне всіх собі під спід.</p>
<p>І Римськії поставить стіни,<br />
В них буде жити, як в раю;<br />
Великі зробить переміни<br />
Во всім окружнім там краю;<br />
Там буде жить та поживати,<br />
Покіль не будуть ціловати<br />
Ноги чиєїсь постола…<br />
Но відсіль час тобі вбираться<br />
І з панотцем своїм прощаться,<br />
Щоб голова тут не лягла».</p>
<p>Сього Анхізу не бажалось,<br />
Щоб попрощатися з синком,<br />
І в голову йому не клалось,<br />
Щоб з ним так бачитись мельком,<br />
Та ба! вже нічим пособити,<br />
Енея треба відпустити,<br />
Із пекла вивести на світ,<br />
Прощалися і обнімались,<br />
Слізьми гіркими обливались,—<br />
Анхіз кричав, як в марті кіт.</p>
<p>Еней з Сівіллою старою<br />
Із пекла бігли навпростець;<br />
Синок ворочав головою,<br />
Поки аж не сховавсь отець;<br />
Прийшов к троянцям помаленьку<br />
І крався нишком, потихеньку,<br />
Де їм велів себе пождать.<br />
Троянці покотом лежали<br />
І на дозвіллі добре спали —<br />
Еней і сам уклався спать.</p>

<div></div>