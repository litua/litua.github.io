<strong>Павло Мовчан – “З нікуди в нікуди ніщо у нічого…” </strong>
<p>З нікуди в нікуди ніщо у нічого<br />
тече, заникає, зника за порогом<br />
чотири стіни, сторін світу чотири —<br />
не визначить меж усесвітнього ширу.<br />
З усього поздмухано ймення, як порох:<br />
лише оболонки зринають угору.<br />
А тут, на землі, позлипались безликі<br />
дерева, пташки, ручаї без’язикі;<br />
і треба усе, розщепивши, обмежить<br />
і винести слово з німої пожежі —<br />
ось дерево, тінь, кучерява травиця,<br />
ліворуч — пісок, вода — по правиці…<br />
Попереду — обрій, бездоння — позаду,<br />
і шлях, що розмився дощами дощаду.<br />
Чи стане на всіх моїх сталих означень:<br />
вже твердне повітря, клейно ледь гаряче,<br />
сповзає кора, як линовище, з липи,<br />
суха серцевина відлунює скрипом,<br />
вкривається білою ряскою солі<br />
пісок, випиваючи воду поволі.<br />
Земля, поглинаючи здвоєну тінь,<br />
вапно полишає — для воскресінь.<br />
І я вимовляю останнє імення,<br />
щоб ти, мов кора, не відстала від мене,<br />
а пам’ять кільцює щодня серцевину,<br />
в якій загніздилась безсмертна зернина.</p>

<div>




</div>

<p>***</p>

<div></div>