<strong>Іван Багряний – AVE MARIA</strong>
<p><i>рям і протестантам,<br />
Всім, хто родився рабом — і не хоче бути ним,<br />
Всім скривдженим, і зборканим, і своїй бідній матері<br />
Крик свого серця присвячую.<br />
Автор</i></p>
<p>ДРУЖЕ МІЙ ЛЮБИЙ!<br />
Прошу — не називай мене поетом, бо це мене жорстоко ображає.<br />
Не іменуй мене поетом, друже мій, бо поети нині — це категорія злочинців, до якої я не належав і не хочу належати. Не іменуй мене поетом. Бо слово  п о е т  скорочено стало визначати — хамелеон, проститутка, спекулянт, авантурник, ледар…<br />
Не іменуй же мене поетом, друже мій. Я хочу бути тільки людиною, яких так мало на світі, я хочу бути тільки нею. І сьогодні я цього найбільше хочу.<br />
Ударившись об мур вифарбленої в красивий колір підлости і відскочивши від нього, я покотився в протилежний бік. І тепер уже не знадить він мене і не вдарюся я об нього, бо це дуже боляче.<br />
Проте я не шкодую — так мусіло бути. Це наука.<br />
Не іменуй же мене поетом, друже мій. Прийми цей твір, як приймав ти його колись — три роки тому, — за одверту сповідь одвертої людини. Тоді він тобі припав до серця. Але тоді ти чув його тільки з уст моїх, сьогодні ж з нього я починаю свій похід по новій дорозі, обсипаній камінням.<br />
Я на це остаточно зважився внаслідок об’єктивних і суб’єктивних причин, і якщо зломлю собі шию, то не буду дуже шкодувати. Мокрий води не боїться.<br />
Ти збентежений! Так-так, це ж виходить за рямці твого розуміння. Не турбуйся, це ж просто.<br />
Ти кажеш: “Обминай те каміння, будь гнучким, будь липким, улесливим, запобігливим і, головне, будь покірним, — і ти будеш щасливий”. Це кажеш ти, що маєш титул редактора, затишну кімнату і щороку по двічі їздиш на курорт. Гаразд.<br />
Ну, а я кажу: “Ходи тільки по лінії найбільшого опору — і ти пізнаєш світ”. Ти пізнаєш його на власній шкурі. А пізнавши світ, ти пізнаєш себе і не понесеш ніколи душу свою на базар, бо вона буде цінніша за Всесвіт і не буде того, хто б її зміг купити.<br />
Бачиш, — це майже те ж саме.<br />
Що? Хтось там каже, що це “куца філософія”. Не винен же я, друже мій, що в нього розум завдовжки лише від редакторського портфеля та до свого ліжка.<br />
Пробував ходити по-твойому і як ходять інші, і не зумів. Це гидко. Це більше, ніж гидко. А ще гидко, що такі та шукають сучка в оці твоєму.</p>
<p>О, скільки чванства,<br />
скільки бруду,<br />
скільки фальші… лицемір’я… шкурництва.<br />
Гей, не іменуй же мене поетом, друже мій!</p>
<p>     Прийми цю річ і знай, що лежало моє сумління в вашому портфелі, та не лежатиме вже там ніколи-ніколи, як і не замовкну я ніколи, доки ходжу на цій планеті.</p>
<p>     1929 р., Київ</p>
<p>. . . . . . . . . . . . . . . . . . . . . . .<br />
Какие ужасы кипят в моем<br />
огне<br />
Для этих псов, что лижут<br />
пыл мой ярый, —<br />
Какие им пожары сквозь<br />
удары<br />
Метаються, чтоб смерть<br />
искать во мне.<br />
О женщина, вся в черном!..<br />
. . . . . . . . . . . . . . . . . . . . . . .<br />
<i>Э. Верхарн</i></p>
<p>ПРОЛОГ<br />
. . . . . . . . . . . . . . . . . . . . . . .<br />
І вся людськість хіба не єсть<br />
інфузорії<br />
(пожирай, пожирай себе в<br />
краплі води)?<br />
<i>П. Тичина</i><br />
<i>(“В космічному оркестрі”)</i></p>
<p>ПЕРЕСМАГЛИ, порепались губи,<br />
Цілував лише вітер та час…<br />
Я такий необтесаний, грубий,<br />
І мій біль не за вас, не про вас.</p>
<p>Не про вас, що спокійні і певні…<br />
Не про вас, в кого сила — закон,<br />
Що прийшли і, мов велетні древні,<br />
Штурмом злота взяли рубікон,</p>
<p>Узяли і усілись на троні<br />
(Щоб судить непокірних братів):<br />
“О віки! Наші скарби мільйонні!<br />
Наші ви!!!<br />
До незнаних часів!” —</p>
<p>Не за їх, що з крицевих Нью-Йорків<br />
Заґнуздали, мов спрут, бігуни…<br />
Нарядили любов у опорки,<br />
А культуру — у панцир війни.</p>
<p>Або тих он шляхетних, що мітять<br />
На героїв казковий шолом,<br />
Золотаві вінки Афродіти,<br />
А сестрі…<br />
Дні печаллю розбиті<br />
І ганебне тавро на чоло.</p>
<p>Такі чисті, культурні і чисті:<br />
Непокірних пускають в “расход”<br />
І на брата, на братові діти<br />
Шлють наклепи й десятки угод<br />
Запродажних,<br />
за мілку монету,<br />
За блискучі дзвінкі копійки…</p>
<p>Не про Вас я. О, що Вам поети?<br />
Такі мудрі, гуманні такі.</p>
<p>Я всього лиш, всього про Марію,<br />
Я про тих, кого час заґнуздав,<br />
Димом смирни в леґендах овіяв<br />
І пожер Ваш голодний удав.</p>
<p>О Ви, люди — брати по плянеті,<br />
О в’язниць і законів творці!<br />
Ідеал Ваш — новенькі штиблети<br />
І портфель в “худосочній” руці.</p>
<p>Ви боги. Ви Владарі. Ви…<br />
Кретини!<br />
Хто сказав там, що радість — закон?!<br />
Мабуть, той, що єдину дитину<br />
Зґвалтував<br />
для рублів,<br />
для корон.<br />
А після у костьолі, у клюбі<br />
Розпинався за брата свого,<br />
Смертним боєм ламав свої груди:<br />
“Я за нього в петлю і в огонь!!”</p>
<p>Так, я знаю, — я виріс між вами,<br />
Так, я знаю, — бодай би не знать:<br />
Ви за підлість ув’єте вінками,<br />
За любов — ведете умірать.</p>
<p>Як пройдете за браму, в майбутнє?<br />
Хто-бо там поручиться за вас?<br />
Ви ж смієтесь, смієтесь на кутні,<br />
Що проглинете радісний час.</p>
<p>Розікрадете радості в брата,<br />
Обміняєте щирість на кров…<br />
Знов безсовісний буде багатим<br />
І в загоні, в повіях любов.</p>
<p>Там<br />
піднімете серце мотором,<br />
Зведете діафрагми очей;<br />
Рабський мозок, невільний учора,<br />
По шаблону дротів потече.</p>
<p>Ні, не встанем, не встанем з могили<br />
Привітать Вас, “васали нові”!<br />
Не для того літа розгубили<br />
І любов потопили в крові.</p>
<p>Ось прийшли і пройшли покоління…<br />
На кістках животієте Ви, —<br />
Такі ж сірі і жадні створіння,<br />
Як в вихрастій моїй голові.</p>
<p>Так ідіть же в прийдешнє, незнане, —<br />
Свої скарби і досвід несіть,<br />
І “незнане” —<br />
обернете в “знане”,<br />
На шаги почеканете мить.</p>
<p>А як пройдете браму в майбутнє,<br />
Не кажіть, що у вас були Ми.<br />
То було, просто так…<br />
на розпутті,<br />
Серед вічної вічно зими…</p>
<p>Я всього лиш, всього про Марію, —<br />
Я про тих, кого час загнуздав,<br />
Димом смирни в леґендах овіяв<br />
Й задушив<br />
Ваш голодний удав.</p>
<p>ІНТРОДУКЦІЯ</p>
<p>СТУКАЄ ВІТЕР до мене в вікно,<br />
Наче повія, забута давно…<br />
Ну, і куди я із болем моїм?<br />
Кому? Ну, кому розповім?</p>
<p>Стука… Ввіходить… Стає у кутку —</p>
<p>Чорна у чорнім колючім вінку;<br />
Слова не мовить, руки не зведе…<br />
І ніде я не дінусь, ніколи, ніде.</p>
<p>Цей образ ще змалку, ще там — в давнині,<br />
Дійсність жорстока пришила мені<br />
І за людей,<br />
за їх правий закон<br />
Тяжить, як камінь,<br />
довічний прокльон.</p>
<p>Тінню ввіходить, стає у кутку —<br />
Чорна, в смішнім кропив’янім вінку…<br />
Стукає вітер і плаче в вікні —<br />
Тягне і сотає повість мені:<br />
. . . . . . . . . . . . . . . . . . . . . .<br />
По рудих полях,<br />
На сухій землі<br />
Павутиння, як дим,<br />
Поснувалось<br />
І скорбить земля…<br />
Летять журавлі —<br />
З нелюбої родини<br />
Зірвались.<br />
Гей летять туди,<br />
Де немає сліз,<br />
І курличуть — прощаються<br />
З полем…<br />
Залишився сум,<br />
В павутиння ввивсь, —<br />
Сірі стерні квітчаються<br />
Болем.</p>
<p>Стереже верба<br />
(Ах, оця верба!<br />
Вартовий на шляху<br />
Замогильнім), —<br />
Виглядає дні,<br />
Проважає дні,<br />
Пропускає ключі<br />
Журавлині:</p>
<p>“Ну куди мчите?<br />
Куди втечете?<br />
Та візьміть і мене<br />
До зграї…”</p>
<p>Але де ж той крин<br />
Золотий цвіте?..<br />
Ой, немає його,<br />
Немає…<br />
. . . . . . . . . . . . .</p>
<p>ДЕСЬ її — Марія<br />
Голубова — звали.<br />
Ти прости, читачу,<br />
прізвище просте,<br />
В давнині зап’яте<br />
чорним запиналом,<br />
Для людей мізерне,<br />
сіре і пусте.<br />
Так. Пусте. В болоті<br />
спалене — прожите…<br />
Десь давно байдуже<br />
зтерла давнина.<br />
Так зітре — замаже<br />
порохом накриті<br />
Сірі та нікчемні<br />
й наші імена.</p>
<p>КОЛИ минулий вік —<br />
Носій старої слави —<br />
Оджив своє й коли<br />
Настав двадцятий вік,<br />
І в нових днях старі<br />
Корони і булaви<br />
Та звичаї землі<br />
Стрів Дев’тсотий рік, —</p>
<p>Ось тут на зломі літ<br />
Стрічаєм “героїню”,<br />
Оточену вінком<br />
Таких же героїнь;<br />
Де клином збігся світ,<br />
В Росії, здавна вільній,<br />
На фабриці трико<br />
Стрічаємо її.</p>
<p>
ЧАСТИНА ПЕРША</p>
<p>І<br />
СХИЛИЛАСЬ на варстат —<br />
Печаллю сходять очі…<br />
Щось руки — про своє,<br />
А очі — про своє.<br />
Золочений дукат<br />
Стрибнути в шибку хоче<br />
І золото своє на пелені снує.</p>
<p>На фабриці дівча<br />
Марією прозвали,<br />
І табельщик рудий,<br />
Проходячи, морга, —<br />
Бо то ж снага в очах<br />
І губи, як коралі,<br />
То ж волос вороний,<br />
То ж брови, як агат…</p>
<p>ЗАПИСУЮЧИ дні<br />
У табелі марудні,<br />
Спиняється ось тут,<br />
Де — Голубова М.<br />
Спиняється нудний,<br />
Рябий, як сірі будні, —<br />
Десь голову пусту<br />
Почеше олівцем.<br />
А “Манька” — скніє день,<br />
А потім як заллється:<br />
В печаль навмисне сміх,<br />
Мов стрічку, запліта.<br />
У шумі веретен<br />
Бадьориться.<br />
Здається,<br />
Що хоче втрати днів<br />
Одразу наверстать.</p>
<p>РОДИЛАСЯ в степах…<br />
Там хутірець далекий<br />
У злиднях потонув,<br />
Під тином задрімав.<br />
У полі на снопах<br />
(Десь принесли лелеки)<br />
Мужик байстря почув, —<br />
З досадою забрав.<br />
З прокльонами, сяк-так,<br />
Громадою ростили…<br />
Узнала, що відчай<br />
І що таке — синці.<br />
А п’яти літ,<br />
в сіряк<br />
Засунувши,<br />
пустили<br />
З слідами грубих “ласк”<br />
На смаглому лиці.</p>
<p>ДЕ САД тче казку віт<br />
На сонячні будівлі,<br />
Там оргії до рос<br />
Полудою горять:<br />
У пана жінка цвіт —<br />
“Направо і наліво”;<br />
Розпутна, як Ерос…<br />
Красива, як зоря.</p>
<p>ТИНЯЛАСЬ, мов щеня,<br />
А там — старців водила…<br />
З сльозами їла хліб,<br />
Що очі виїда.<br />
. . . . . . . . . . . . . . . . .<br />
Де срібним гребнем дня<br />
Розчесано могили, —<br />
Там золото надій<br />
Розмикала біда.</p>
<p>* * *<br />
Прости мені, читачу,<br />
Що й я байстрят співаю, —<br />
Ба! —<br />
то ввійшло в закон, —<br />
Байстрята на землі.<br />
Й тоді, як був Тарас,<br />
Й ось сотня літ минає,<br />
І пройде мілійон —<br />
Ридатимуть по їх.</p>
<p>Й плюватимуть на їх.<br />
А виросте — окрутять<br />
І на підстилку кинуть,<br />
Прикрившись шиком фраз<br />
Модерних,<br />
і на сміх,<br />
По-новому обуті,<br />
Затопчуть в своїм спліні<br />
Біль муки та образ.</p>
<p>* * *<br />
СХИЛИЛАСЬ на варстат, —<br />
Печаллю сходять очі…<br />
Щось руки про своє,<br />
А очі про своє…<br />
Золочений дукат<br />
Стрибнути в шибку хоче<br />
І золото своє<br />
На пелені снує.</p>
<p>“О матінко моя!<br />
Коли б ти, мамо, знала,<br />
Як я тебе кляла…<br />
Як я тебе люблю.<br />
Затоптане ім’я<br />
Сльозами вимивала,<br />
Чекаючи, жила,<br />
На ласку на твою.</p>
<p>ЧЕРІДКОЮ ночей<br />
Пройшли жалі-черниці<br />
І канула в туман<br />
Дитяча простота…<br />
Коли б хоч раз очей<br />
Заплакану зірницю —<br />
Твоїх очей — уздріть,<br />
Проклята і свята.</p>
<p>О ні, я не кляну! —<br />
Я знала ласку сонця,<br />
Я знала ласку вітра<br />
І шепоти борів, —<br />
Я знала не одну…<br />
Та знать не довелося,<br />
Чи хоч похожа котра<br />
На ласку матерів”.</p>
<p>* * *<br />
…Голосять десь дружки…<br />
То свищуть веретена.<br />
…І брат прийшов…<br />
О, ні! —<br />
То табельщик рябий.<br />
Затисла серця крик<br />
Чиясь холодна жменя:<br />
На копійки, на гній<br />
Ці руки…<br />
Ці раби.</p>
<p>ІІ<br />
ТОВАРИШКА співа<br />
Про чари, про кохання, —<br />
Підспівує з захватом,<br />
З огнем і жалем цех.<br />
. . . . . . . . . . . . . . . . . .<br />
…І голубі слова<br />
в вінчальному убранні<br />
…І втоми волохате<br />
Оскирене лице…<br />
А ще лице (о, юнь!)<br />
Безстидної розпусти;<br />
Ти ж чуй:<br />
“Поки горить —<br />
Дайте пожить!” —<br />
Невидно, в хаос струн<br />
Вторить хтось владний густо:<br />
. . . . . . . . . “Дайте пожить!”<br />
. . . . . . . . . “Да-айте пожить!!!”</p>
<p>НАД ФАБРИКОЮ ночі<br />
Схиляються задушні,<br />
І тисячі вогнів<br />
В млу воском капотять…<br />
В час пізній поволочуть<br />
Звідтіль спустілі душі<br />
Повз варту ліхтарів<br />
Десь молодість стрічать.</p>
<p>* * *<br />
. . . . . . . . . . . . . . . . . . .<br />
“Е-ра!-ра!-ра!<br />
Шахтьор босий, шахтьор голий…”<br />
. . . . . . . . . . . . . . . . . . .<br />
Пітні лиця, сірий дим.<br />
Звук гармошки, як віхоли,<br />
В цім вертепі.<br />
В душах кволих<br />
Тоже дим.<br />
В головах<br />
Дим.<br />
. . . . . . . . . . . . . . . . . . .<br />
Е-ра!-ра!-ра!..<br />
Тіда-ріда, — бариня<br />
Судариня-бариня!..<br />
. . . . . . . . . . . . . . . . . . .<br />
Чом чорнява не танцюєш,<br />
Ех-и, раз!<br />
ех-и, два!<br />
Мене, хлопця, не цілуєш?..<br />
. . . . . . . . . . . . . . . . . . .<br />
Іх-ха!<br />
Хе-ха!<br />
І ггі!!! —<br />
У нашого гармоніста<br />
Та не зовсім совість чиста, —<br />
Нашій Гандзі як (…),<br />
Не очуняє й тепер.<br />
. . . . . . . . . . . . . . . . . . .<br />
Та ніхто й не-епри-го-рне…<br />
. . . . . . . . . тепер.<br />
“Ну, завили, гей, “довольно”.<br />
Крой, гармошка, виручай!<br />
Заработаєш на чай”.<br />
. . . . . . . . . . . . . . . . . . .<br />
Ха-ха-ха!!!<br />
Нам ні бога, ні гріха.</p>
<p>* * *<br />
Ніч задухою здавила<br />
Пітні лиця, сірий дим…<br />
Навіть дзбобаний Порфило,<br />
Що за сорок повалило,<br />
Хоче бути молодим.<br />
Дим…</p>
<p>НАД МІСТОМ вечори —<br />
Анонси і реклама,<br />
Над містом шум шовків<br />
І виблиски вітрин…</p>
<p>Там богочоловік;<br />
То ж Будда, Далай-Лама<br />
Й Христос —<br />
швейцари днів<br />
В нових богів, богинь.</p>
<p>ІІІ<br />
КІМНАТА й ковдра,<br />
Й півтори віконця,<br />
Бо в піввікні стремить<br />
Онуча замість скла…<br />
За двісті літ з двора<br />
Сюди не вдерлось сонце.<br />
Лиш по кутках щемить —<br />
Взялася цвіллю мла.</p>
<p>Манюнький образок<br />
Під стелею важкою…<br />
В суботній час в кутку<br />
Лампадка блискотить:<br />
Марія за порок<br />
Важкою головою,<br />
За долю за гірку<br />
Схиляється на мить.</p>
<p>ТЯГАР безсонних снів<br />
Зігнув благеньке ліжко<br />
І висотав думки —<br />
Розвішав на бильці.<br />
Човнами час проплив…<br />
Лиш там — злоті доріжки<br />
На ввитім в васильки<br />
Скорботному лиці.</p>
<p>То образ… мрія…<br />
Вколо —<br />
Стілець, ослін безногий;<br />
На вішалці дрантя,<br />
Завинуте у млу,<br />
Та ось шукає долю,<br />
Мов рзгубив дороги,<br />
Гасає таракан<br />
По сірому столу.</p>
<p>У ДОВГІ вечори,<br />
Похилена над шитвом,<br />
При кволім каганці<br />
До пізньої пори<br />
Працює все Марія,<br />
Вдень фабрикою спита, —<br />
Допалює свій цвіт<br />
В осінні вечори.<br />
І степові пісні<br />
Розсотує, як нитку, —<br />
На тінь кладе канву<br />
З волошок і жоржин:<br />
Про думи навісні…<br />
Про місяця намітку…<br />
Про гуси на ставу<br />
Та про незнаний крин.</p>
<p>В ОЧАХ — утома днів,<br />
В губах — нерушна юність,<br />
А брови й дві коси —<br />
Як шовкова цвітінь…</p>
<p>…Вже й пізній час насів<br />
На вії…<br />
Мабуть, всю ніч<br />
Скиває каганець<br />
На неспокійну тінь.</p>
<p>А потім: знову день,<br />
Знов фабрика і будні,<br />
Як патока, нудні<br />
І схожі, як один.<br />
У шумі веретен<br />
Зрадливі і облудні<br />
Там люди і пісні<br />
І млявий тік годин.</p>
<p>МИНАЮТЬ місяці.<br />
Сніги зміняють води.<br />
Хвилину тягне мить,<br />
Години тягнуть дні.<br />
І серце так болить,<br />
І ниє тоскно врода,<br />
Як муха засурмить<br />
В розбитому вікні…<br />
. . . . . . . . . . . . . . . . . . .<br />
Нащо ж вона сурмить<br />
В розбитому вікні?</p>
<p>
ЧАСТИНА ДРУГА</p>
<p>IV<br />
В ВЕСІННІЙ славний час<br />
Зустрілись на панелі;<br />
Він щось її, якусь<br />
Адресу запитав.<br />
Такий простий-простий,<br />
У латаній шинелі…<br />
На грудях срібний биск<br />
Царевого хреста.</p>
<p>Та блиск очей ясніш<br />
І лагідна усмішка,<br />
Рожевуватий шрам<br />
На смілому лиці;<br />
Як давнішні пісні,<br />
Застирана манишка,<br />
А на руці…<br />
То ж там<br />
Мозолі на руці.</p>
<p>БЛАКИТНІ вечори<br />
Над парками звисають.<br />
І тулиться зоря<br />
Так близько до зорі,<br />
І дивляться згори.<br />
Як місто зацвітає,<br />
Як млосно майорять<br />
Весінні лихтарі.</p>
<p>Завулками пішли<br />
Такі маленькі ночі.<br />
В Марії втома десь<br />
У відпустку пішла.<br />
. . . . . . . . . . . . . . . . . . .<br />
Де кручі та шпилі,<br />
Там молодість регоче, —<br />
Роняють верби честь<br />
З зеленого крила.</p>
<p>“ПЛАКУЧІ”, — кажуть.<br />
То ж<br />
Сльозами сходить радість,<br />
Що зорі у танку,<br />
Що квіти,<br />
Що весна,<br />
Що радісна, як цвіт<br />
В омріяному саді,<br />
Марія у вінку,<br />
Марія не одна.</p>
<p>Блакитні вечори<br />
Над парками звисають,<br />
І тулиться зоря<br />
Так близько до зорі,<br />
І дивляться згори,<br />
Як юність зацвітає,<br />
Як млосно майорять<br />
Весінні лихтарі.</p>
<p>І СКОРО без вінця<br />
Побралися з Андрієм,<br />
Бо вірили в любов<br />
І вірили у честь…<br />
І з юного лиця<br />
В щасливої Марії<br />
Печалі гніт зійшов<br />
І втома із очей.</p>
<p>Нехай не має він<br />
Ні батька, ні родини,<br />
Нехай не має він<br />
Ні коней, ні волів,<br />
Ну й що ж…<br />
Ба, він один<br />
Для неї важить нині<br />
Найбільше від усіх<br />
Разом багатирів.</p>
<p>ОСЕЛЯ ожила,<br />
Осяяна без сонця,<br />
Любов’ю налилась,<br />
Як груди молоком.<br />
І часто-часто мла<br />
У заткнуте віконце<br />
Дивилась:<br />
чи то ж “та” —<br />
Із фабрики трико?</p>
<p>Приходить ново час<br />
(В колись нудній кімнаті) —<br />
Не вбачиш, як летить, —<br />
Хоч в злиднях, та в огні.<br />
Оплакані не раз,<br />
Тепер життям налляті,<br />
Ті ночі, наче мить<br />
На радіснім коні.</p>
<p>А ФАБРИКА щодень —<br />
Гудками владно кличе,<br />
Щоб щастя розмінять<br />
На прості копійки, —<br />
Де табельщик рудий<br />
На день підходить тричі<br />
Й снує навколо сіть,<br />
Безсоромний такий.</p>
<p>Лише почне сіріть, —<br />
Зудить, зудить гудками<br />
І захлинається<br />
Тупа і жадна твар.<br />
І не втечеш воріт<br />
З нікчемними словами…<br />
. . . . . . . . . . . . . . . . . . .<br />
Міняє пари цифр<br />
Без жалю календар.</p>
<p>V<br />
ЛИШЕ ПОЧНЕ сіріть<br />
Й до пізньої години<br />
Її трима варстат,<br />
Його державний млин.<br />
І пусткою смердить<br />
Покинута хатина,<br />
Лиш тче павук в кутках<br />
Сітину павутин.</p>
<p>МИНАЮТЬ дні, як сон…<br />
Упали на коліна<br />
До трудної руки<br />
Жалі серед зими.<br />
Став гаснути вогонь.<br />
І ось…<br />
Діждались сина<br />
І радости скалки<br />
Змішалися з слізьми.</p>
<p>І МАТІР’Ю тепер<br />
Зробилася Марія.<br />
Не спала довгі ночі,<br />
Де синова постіль…<br />
То ж личко — як у батька…<br />
То ж брови — як у неньки…<br />
За василькові очі<br />
Дала ім’я — Василь.</p>
<p>Ну, скільки щастя й сліз<br />
І скільки ласки тої,<br />
Коли у груди так<br />
Упнеться немовля!<br />
Й коли Андрія пізно<br />
Із зміни жде нічної,<br />
Марія, ніби з ним,<br />
Із сином розмовля.</p>
<p>ДУМКИ в обох одні:<br />
“Усе життя для сина…”<br />
Є праця, є сім’я —<br />
І легше наче жить.<br />
Знов степові пісні<br />
Та колискові линуть,<br />
Ціловане ім’я<br />
Укохано бринить.</p>
<p>І РАПТОМ — жарт:<br />
Андрія<br />
Машиною прибило!<br />
Привезли —<br />
І одчай<br />
Забивсь, як на ножі.</p>
<p>Кінець…<br />
Лише жевріє<br />
Й киває на могилу<br />
Під образком свіча<br />
Та злякано дрижить.</p>
<p>І точиться життя,<br />
І бореться зі смертю.<br />
Та що не день — то гірш, —<br />
І кожен мент,<br />
як вік.</p>
<p>Ні смерть, ні вороття<br />
Не йдуть…<br />
Та час упертий,<br />
І не вблагає плач,<br />
І не злякає крик…</p>
<p>Час тягне до могили…</p>
<p>Андрій ледве живий —<br />
Розбитий і німий.</p>
<p>VІ<br />
НАД ФАБРИКОЮ ночі<br />
Схиляються задушні,<br />
І тисячі вогнів<br />
В млу воском копотять…</p>
<p>Відчаєм сходять очі.<br />
Варстат стоїть нерушно.<br />
А руки, як прокляті,<br />
Хоч знають — буде гнів.</p>
<p>Ось табельщик рудий<br />
Прийшов і став позаду:<br />
“Маріє!<br />
Як кінчиш,<br />
Зайди.<br />
Велів старший…”</p>
<p>Як ось:<br />
гудок хрипкий…<br />
Марія, д’дому рада,<br />
В конторку до старших<br />
Пустилася мерщій.</p>
<p>БЕЗ ПАМ’ЯТИ Андрій<br />
Із сином у кімнаті…<br />
Син в грязних пелюшках<br />
Заходиться плачем,<br />
А в батька хтось блідий<br />
Осівсь в бровах крилатих,<br />
Й сльозинка чеерз шрам<br />
Задумано тече.</p>
<p>СТАРШИЙ — то лише “понт”, —<br />
Там табельщик осівся<br />
І двері, як капкан,<br />
Захлопнулись на ключ…<br />
. . . . . . . . . . . . . . . . . . .<br />
В велику шибку рот<br />
Розкрив слинявий місяць:<br />
Когось хтось спутав там,<br />
Рве шмаття обіруч.<br />
. . . . . . . . . . . . . . . . . . .<br />
“О, ДЕ ЗАКОН і месть?<br />
І де знайду управу?<br />
Нащо родилась я?<br />
Отак й мене родив?!.”</p>
<p>Іде Марія десь,<br />
Спіткається в канавах:</p>
<p>“О, де той правий шлях?<br />
Куди піду? куди?”</p>
<p>І приблудився пес<br />
Голодний і обдертий;<br />
Десь падали разом<br />
Під тумбою у тьмі…</p>
<p>О час нових чудес!<br />
О пам’ятники… жертви!..<br />
Чому Ви, сфінкси днів,<br />
Великі<br />
і німі?!</p>
<p>ТУМАНИ…<br />
Захід зблід…<br />
Ось силует свободи.<br />
Хрести церков стирчать —<br />
Пристанище калік…</p>
<p>. . . . . . . . . . . . . . . . . . .<br />
Вернулася чуть світ.<br />
А дома —<br />
склеп холодний, —<br />
Погашена свіча…<br />
І мертвий чоловік.</p>
<p>
ЧАСТИНА ТРЕТЯ</p>
<p>VІІ<br />
ЗИМА, зима… сніги…<br />
Із фабрики прогнали.<br />
Марія, як мара,<br />
Печальна і блідна;<br />
А тут ще, як з нудьги,<br />
Шарманщики заграли<br />
Там, з сірого двора…<br />
Як на весь світ одна.</p>
<p>Ходила скілки днів, —<br />
Хоч би якась робота.<br />
Попродала дрантя,<br />
Стільці і шкарбани, —<br />
Лишилися одні<br />
Рогожі.<br />
За півзлота<br />
(З їх ласки) торговцям<br />
По’дносила штани…</p>

<div>




</div>

<p>ВЕРТАЛАСЬ повз “кабак”;<br />
Хтось оглядав:<br />
“Ну й ніжки!<br />
Ех, ніжки!..” — і з смаком<br />
Прицокне язиком,<br />
І вивихнеться так,<br />
Немов… немов у ліжку.</p>
<p>Спішила і сльозу<br />
Втирала кулаком.</p>
<p>З гармошкою людей<br />
Проходила орава;<br />
Хтось вуса підкрутив<br />
І:<br />
“Кхі! Іггі чорнява!<br />
Чи не вийде з твоєї… (гм)<br />
Халлява?!” —<br />
Аж очі день, аж день<br />
Долонею закрив.</p>
<p>А ЗА ВІКНОМ ізнов<br />
Шарманщики заграли.<br />
У місті — каранавал…<br />
Вітрини… кабаре…<br />
Бульварами, мов кров,<br />
Електрика, коралі,<br />
Єдиний тнуть хораль<br />
Людині:<br />
“Хай не вмре!” —<br />
Зависнути хіба?<br />
Зависнути… о Боже!?<br />
А син же, син!.. Коли б<br />
Не цей нещасний син?..</p>
<p>Знов тиждень, місяць, два<br />
Ішла найматись —<br />
може…<br />
Але ніхто й за хліб,<br />
Але й на день один.</p>
<p>А В ВУЛИЦЯХ, коли<br />
Йшла пізньою порою,<br />
Причепиться один,<br />
Причепиться другий<br />
І кличе йти за ним,<br />
Зове кудись з собою.<br />
. . . . . . . . . . . . . . . . . . .<br />
За декілька годин —<br />
Хліб власний і легкий.</p>
<p>СХИЛИЛАСЬ на постіль —<br />
Відчаєм сходять очі:<br />
“Ну й як?” —<br />
А син кричить<br />
І зсохлі груди ссе.<br />
“Ну й що ж… прийшла звідтіль —<br />
Туди й вернути хочуть?..<br />
І вернуть…<br />
І піду!..” —<br />
І змучене лице<br />
На личко сина клонить,<br />
Простити просить матір;<br />
На образок німий<br />
Вмивається слізьми:</p>
<p>“Мовчиш, моя мадонно?<br />
Тоді будеш карати!?.<br />
Учися ж, сину мій,<br />
Нещасний<br />
мій…”</p>
<p>А ЯК ВСТАЛА ніч — древня повія —<br />
І розплутала коси на сніг,<br />
Вийшла в темінь марою Марія<br />
І побрів хтось…<br />
за нею…<br />
за ріг.</p>
<p>
ЧАСТИНА ЧЕТВЕРТА</p>
<p>VІІІ<br />
ЯК ОСЯДЕ імла на квартали<br />
І почнеться парад ліхтарів,<br />
Йдуть розносити честь під портали<br />
І по чорних клозетах дворів.</p>
<p>Скілько їх!.. І прохриплі, і п’яні,<br />
Різні віком, і різні в ціні,<br />
Різних націй:<br />
і перші, й останні.<br />
“Ах, пардон!”<br />
“Ну валіть!”<br />
“Нє слюні!”</p>
<p>ДОЩ ПОСІЯВ осінні тумани, —<br />
Ніде стати і ніде піти…<br />
Причепились два смазчики п’яні, —<br />
Знов рішила додому вести.<br />
Ліжко грязне: у плямах, у слині…<br />
Гість прищавий, роздігсь, покурив,<br />
Навалився кнурем…<br />
аж дитину<br />
Пхнув ногою і матом покрив.<br />
. . . . . . . . . . . . . . . . . . . . . . . . . . . .<br />
Три злотих кинув, харкнув і плюнув,<br />
Підтягнувши брудні очкурі.<br />
Взявсь другий…<br />
ще й подушку підсунув.<br />
А вгорі…<br />
то мадонна вгорі!</p>
<p>ПУСТО в хаті. Лише обмиває<br />
Мати ноги, побиті об брук…<br />
Син заплаканий груди тримає<br />
Перелапані сотнями рук.<br />
“…Сину мій!.. Спи, нещасна дитино…<br />
Спи ж, прокляте!!.” —<br />
Накрилась платком,<br />
Підвела бліді губи карміном,<br />
А печаль чорних брів — сірником.</p>
<p>Знов під тумби. А ніч, як зараза,<br />
І п’янюча, як чорне вино, —<br />
В душу втислась, у серце пролазить, —<br />
Все життя отруїла давно.</p>
<p>ДЕСЬ НА РОЗІ подругу зустріла:<br />
У пивнушці впивались вином…<br />
“Ну і що ж?.. і кому яке діло?<br />
Хто скотився,тому все їдно”.<br />
Страмне торжище звичкою стало, —<br />
Породивсь хоробливий вогонь.<br />
. . . . . . . . . . . . . . . . . . . . . . . . . . . .<br />
Ніч-зараза всю душу зсмоктала,<br />
А туди пару грубих долонь.</p>
<p>ЗАСМОКТАЛИ, як ногу болото,<br />
Діти Бахуса, — п’явкою п’ють,<br />
Задихаються в спазмах, ікоті<br />
І цілують між ноги, й плюють.<br />
Син прокинеться — дивиться…<br />
. . . . . . . . . “Скоти!!!” —<br />
Віддала у далекий “приют”.</p>
<p>У БЕЗСОННІМ чаду передрання<br />
Вимивала слізьми копійки, —<br />
Щоб не видно позорищ, страждання, —<br />
Щоб не видно — з чиєї руки.</p>
<p>Купувала цукерки і книги —<br />
Посилала, як злодій, в приют,<br />
Посилала… а жах, як вериги,<br />
Що його… що його зацькують.<br />
… “У дитини десь мати “б…га”! —<br />
І приб’ють,<br />
щирим сміхом приб’ють.</p>
<p>Відкладала в ощадну скарбницю,<br />
Щоб син її ріс — не конав,<br />
Щоб розумний і сильний, мов з криці,<br />
А про матір не чув і не знав…</p>
<p>У безсоннім чаду передрання<br />
Вимивала слізьми копійки.<br />
Щоб не видно позорищ,<br />
страждання,<br />
Щоб не видно — з чиєї руки.</p>
<p>ІХ<br />
ПРОЛЕТІЛИ літа, як лелеки,<br />
Як чайки на болоті в туман.<br />
Син десь в приймах далеко-далеко,<br />
Син студент, сирота… між дворян.</p>
<p>Ані звісточки, жадного слова,<br />
Ні півслова за скільки часу…<br />
Водинадцяте цвіт малиновий<br />
Обліта на холодну росу.</p>
<p>Вже вона не Марія, а Мері —<br />
Короева шантану “Ерос”;<br />
Закрутилась в шовках і лікері,<br />
А шантан,<br />
як будинок той — первий,<br />
В ніч полудою сходить до рос.</p>
<p>НА “ЕРОС”, як на медовий пряник,<br />
Усе місто злетілось, вся знать:<br />
Маклери,<br />
спекулянти,<br />
дворяни, —<br />
Давніх римлян нові могікани —<br />
Обдурити,<br />
купить — а пізнать.<br />
В кабінетах, в глухих кулуарах<br />
Сходить соком гординя і жар,<br />
Бо “Ерос” — це закон, бо у чарах<br />
Радість всіх — від дворців до кошар.<br />
Бо Ерос — це закон!.. Бо любов’ю,<br />
Млосним пахом жіночих грудей,<br />
Чоловічою плоттю і кров’ю<br />
Спекульнеш,<br />
як нічим і ніде.</p>
<p>ПІСЛЯ ОРГІЙ розпутної ночі<br />
Голова у Марії — чавун,<br />
І порожня, і широко очі<br />
Фосфорять,<br />
ніби сон наяву<br />
Убачає, чи море безмежне<br />
Розлилось в них жаги й пустоти,<br />
Чи марою повстали й мятежать<br />
На святинях<br />
хрести…<br />
і хрести…</p>
<p>А під боком полковницька пика:<br />
На м’ясистому носі укус,<br />
Із розкритого рота велика<br />
Стьожка слини на сплутаний вус.</p>
<p>Тріпонулась Марія і “Ойру”<br />
Припалила з свічі канделябр…<br />
На картину “майора — героя”<br />
Полилась позументова ряб.</p>
<p>ДНІ І НОЧІ, знов ночі і люди,<br />
Немов чортове колесо, йдуть, —<br />
У лікері, у спазмах, в облуді…<br />
А до світу гудки не гудуть,<br />
Не гризуть хоробливо турботи.<br />
Обійшов десь обніжками сон,<br />
Тільки верне,<br />
так верне на рвоти,<br />
Та жага десь,<br />
отрута,<br />
вогонь.</p>
<p>І кімната тепер не конура —<br />
Голубий-голубий будуар;<br />
У кутку старі пальми в зажурі,<br />
У вікно виє модний бульвар.</p>
<p>МЕРІ П’ЯНА пригадує юність:<br />
Як байстрям волочила жалі…<br />
Найми…<br />
фабрика…<br />
…Манька-красуня…<br />
Світ повій… кобелі — “королі”.<br />
І як промінь святий через морок:<br />
Син —<br />
манюнький,<br />
а мати — вона…</p>
<p>І в вазон головою з докором,<br />
Переповнена чадом вина.<br />
…Ой, лю-лі-лю,<br />
Дитино моя…<br />
Полетіли гусинята<br />
У чужі края,<br />
Покинули матір…<br />
Розпроклята я!<br />
Ну не плач, не плач.<br />
. . . . . . . . . . . . . . . . . . .<br />
Твоя мамка — шансонетка,<br />
Ніч крізь ніч не спить.<br />
Люди вивчили “меньєтку”,<br />
Научили пить…</p>
<p>І ридання, як дощ на дорогу,<br />
Як болото — на камінь шосе…<br />
На навоену жовту підлогу<br />
Впала пудреним, мокрим лицем.</p>
<p>ДНІ, ЯК ВИХОР, як шум “ТАРАНТЕЛІ”.<br />
Всі спішать, щоб “пожить” до могил.<br />
У Марії “коханців” капела —<br />
Р о з к у п и л и  утому і біль.</p>
<p>Давній блиск і краса<br />
(хоч і штучна,<br />
бо не вернеш минулих очей), —<br />
У шовках, серпантином окручена,<br />
А жага,<br />
мов отрута тече.</p>
<p>Камінці… декольте… діядеми…<br />
Королева одвічних часів!<br />
Ввита золотом втіхи емблема<br />
І оголена<br />
всюди і всім.</p>
<p>ДНІ МИНУЛІ укрилися пилом.<br />
Не болить і ніщо не пече.<br />
Розкарячився розум безсило<br />
Перед диким розгулом ночей.</p>
<p>
ЧАСТИНА П’ЯТА</p>
<p>Х<br />
ПРОЛІТАЮТЬ літа, як лелеки.<br />
Вася з Васі зробивсь “Васильком”, —<br />
У містах на чужині далекій —<br />
У дворянській сім’ї приймаком.</p>
<p>Білі лиця — що в княжого сина<br />
І повадка — що в чистих дворян…<br />
“То — збалована щастям дитина”, —<br />
Мовляв двірник, старий Валер’ян.</p>
<p>Васильком — так красуня прозвала,<br />
Інститутка — дочка буржуя,<br />
Коли в кучерях брови купала<br />
І в коханні роняла слова.</p>
<p>ВИЇЗДИЛИ улітку на хутір,<br />
У степи. Там васильки до ніг<br />
Клонять голову.<br />
В шовковім хутрі<br />
Синь цвіте…<br />
Ні утоми, ні скрути…<br />
Повертали, як випаде сніг.</p>
<p>ЗАЛИШИЛОСЯ іспити скласти<br />
І одержать жаданий диплом, —<br />
Та Василь бере книжку не часто<br />
І не хилить чола над столом.</p>
<p>Бо у пані — ні жодного сина,<br />
Ані дочки.<br />
А гроші, як маг.<br />
Ну, навіщо згинать свою спину<br />
І марати ваґони “бумаг”.</p>
<p>Гроші — маг (цей божок для хрещених):<br />
Куплять щастя, обійдуть закон.<br />
. . . . . . . . . . . . . . . . . . . . . . . . . . .<br />
Восени маєш назву — “учений”<br />
І пряму путьову за кордон.</p>
<p>Пан директор вже надто ласкавий:<br />
Кілька сот — й первокласний диплом…</p>
<p>Васильок не корпить, не лукавить<br />
І не клонить чола над столом.</p>
<p>ФРАК АНГЛІЙСЬКИЙ і тросточка — Денді…<br />
Пані сином названим зове, —<br />
Хоч у жилах там кров перебенді,<br />
То не знають.<br />
І на око криве<br />
Накладає поважно лорнета,<br />
Розглядає:<br />
“І звідки узявсь?<br />
Чисто князь. Стан немов у корнета.<br />
Не любити такого ніззя”. —<br />
Хоч своїх не судилось доп’ясти,<br />
Не зуміла — в розпусті спливли, —<br />
Божа воля…<br />
Коханку до масти<br />
Сину сучить.<br />
Пливе на бали;<br />
І у себе — на тиждень по двічі<br />
Собирається молоді цвіт…<br />
“Син” не встиг ще й літа перелічить,<br />
А у нього коханки аж дві.<br />
Що одна — то Олена, купчиха,<br />
Інститутка — дочка буржуя,<br />
А друга — просто так, для потіхи, —<br />
Там жагуча,<br />
як срібло, жива.</p>
<p>ОДЦВІТАЄ шістнадцяте літо;<br />
Не затьмарили скарги і жаль.<br />
Але раз чимось спокій розбито,<br />
Мов шаленим ударом ножа.</p>
<p>У речах трапив книги з “приюта”,<br />
А у книгах…<br />
манюнький дукат.<br />
Пішли вихором спогади спутані.<br />
…Це та скорбна і мила рука…<br />
. . . . . . . . . . . . . . . . . . . . . . . . . . .<br />
Часто:<br />
втома на скроні натисне<br />
І забіг би, коли б куди знав.<br />
Образ давній такий, ще з колиски,<br />
Вирина…<br />
Ось з’явився і став…<br />
Наступає п’ятою на душу<br />
Біль загадки, не зводить очей.<br />
І проходять неділі, не зрушить<br />
Сон утоми безсонних ночей.</p>
<p>МОЯ МАТИ… чи, може, не мати?<br />
Лиш на віях сльозина дрижить…<br />
Час зітер її махом крилатим,<br />
Заступили все ласки багатих…<br />
Ах, ці ласки не варті сльози.</p>
<p>ПАМ’ЯТАЄ! Тепер пам’ятає:<br />
Тож вона научила ридать,<br />
Тож вона милувала без краю…<br />
“А і де тебе, мамо, шукать?<br />
Де ти, нене, якими шляхами<br />
Розвело нас,<br />
пропала куди?<br />
Коли світ не заріс реп’яхами,<br />
То прийди… на весілля прийди!” —<br />
І шукає у синім безмежжю,<br />
І хова таємницю в собі:<br />
Хоч не тронуть за кінчик одежі…<br />
Мовить слово…<br />
угледіть хоч би.<br />
Наступає п’ятою на душу<br />
Біль загадки, не зводить очей…<br />
І буває, що тиждень не зрушить<br />
Сон утоми безсонних ночей.</p>
<p>ХІ<br />
ЙДЕ РІЗДВО.<br />
До святої вечері<br />
Накривають в святвечір столи<br />
Дві служниці…<br />
Як з грюкотом в двері<br />
Васильок,<br />
так, немов очманів.</p>
<p>І заперся у себе в кімнаті,<br />
Божевільно швиряє стільці…</p>
<p>Дарма стукає названа мати<br />
З переляком на жирнім лиці.</p>
<p>А-А-А… ПОВІЯ?!<br />
А, так —<br />
шансонетка?<br />
Мати десь, ха-ха-ха:<br />
мати — б….ь!<br />
Цілувла губами й “меньєтки”<br />
Теж…<br />
Прокляття!<br />
Сто тисяч проклять!!!<br />
Нумо, син проститутки — “учений”!<br />
Як красиво,<br />
Ах, як хороше…<br />
Бодай змалку, ще змалку, нікчема,<br />
Ммм…<br />
Побачить!<br />
Побачить лише б!<br />
“Оці пальці…” —</p>
<p>І впав на килими,<br />
До ікон нігті скрючених лап.<br />
І дрижить, немов привид, між ними<br />
У сльозах<br />
Тінь чийогось крила.</p>
<p>“У-У… твою б нафарбовану пику,<br />
Підла суко… (тут матерний крик)!” —<br />
І поник, як мудрець, старий фікус,<br />
Головою на лутку поник.</p>
<p>ОДУРІВ…<br />
Відчинилися двері —<br />
Увійшла наречена, як сон,<br />
Розтривожена зойком.<br />
“Чо, милий,<br />
Розкричався на фольгу ікон?”</p>
<p>“Не підходь! Не торкайся до мене!<br />
Ти прости і прощай звідтіля…<br />
Ну, кляни! ну,<br />
голубонько, Лєно!<br />
Моя мати…<br />
родильниця —<br />
б….ь!<br />
Курвий син я…” —<br />
А потім обоє,<br />
Як дітвора, риданням зайшлись;<br />
Дорікала…<br />
І бивсь головою…<br />
Дорікала…<br />
І разом кляли.</p>
<p>
ЧАСТИНА ШОСТА</p>
<p>ХІІ<br />
Остогид я Вам слізьми своїми.<br />
Розказать про Марію ще як?<br />
Стій, читачу,<br />
розгублено рими;<br />
Ну, нехай…<br />
ну, нехай буде так:</p>
<p>* * *<br />
. . . . . . . . . . . . . . . . . . .<br />
“Циганка гадала…<br />
Циганка гадала…<br />
Циганка гадала —<br />
За ручку брала…”<br />
. . . . . . . . . . . . . . . . . . .<br />
За Марією в темряві постать…<br />
Зупинилась:<br />
“Ну, втішу, іди,<br />
Ну ж, дурненький…” —<br />
Тінь зникла в воротях.<br />
Повернулась і тоже туди.</p>
<p>Але там ні душі, лише вітер<br />
Розгойдав мовчазні флюґера —<br />
І кавчать, мов розбуджені діти…<br />
Постать зникла в парадніх дверях.</p>
<p>“І чого не дає він спокою?<br />
Утіка, наче дим від огню,<br />
А волочиться тінню за мною…<br />
Зупинюсь і ніяк не спиню.</p>
<p>Чи новак боязкий, небувалий —<br />
Жовторотий, сліпий грудосос,<br />
Чи?..<br />
А може…” —<br />
Дрижучи, дістала<br />
Й затягнулась в диму папирос.<br />
Пішла хутко та все озиралась,<br />
Поки зникла у пущі кафе.<br />
. . . . . . . . . . . . . . . . . . . . . . . . . . .<br />
Дужа постать така — в генерала<br />
І лампаси такі — в галіфе.</p>
<p>ГЛУПА ПІВНІЧ.<br />
Бульвар, як могила.<br />
Б’ють часи…<br />
і не піють півні,<br />
Лиш собака на зорі завила…<br />
Засвітилось в Марії в вікні.<br />
Встряла смуга в німі тротуари,<br />
У багно, в кізяки на шосе, —<br />
Освітила зашкрьобану пару:<br />
“…Мо… продати хтось душу несе<br />
Чи пропити? —<br />
На розі нікого… —<br />
Хто кому там киває привіт?!” —<br />
З дужим вітром на чорну дорогу<br />
То ліхтарить покинутий світ.<br />
Глупа північ.<br />
Кімната — могила.<br />
Б’ють часи…<br />
і не піють півні.<br />
Десь собакою совість завила<br />
І луна — мов забуті пісні.</p>
<p>ОПУСТИЛИСЯ руки — що крила,<br />
Перестрелені дужим стрільцем,<br />
У руці —<br />
просто аркушик білий,<br />
А лице… ніби вапна лице.<br />
“Лист від сина… Мій любий, єдиний…”<br />
(лист):<br />
. . . . . . . . . . . . . . . . . . . . . . . . . . . . . . . . .<br />
“Здрастуй, нене — “свята Маґдалино”!<br />
Я молюсь тобі кожного дня:<br />
Породила єси добре сина,<br />
Як затаскана сука щеня.<br />
Ах, гадюко!<br />
За що ж я страждаю?<br />
Син собак<br />
й королеви повій…<br />
І нема мені місця, немає,<br />
Ні спокою моїй голові.<br />
Будь ти проклята!!!<br />
Ні, цього мало, —<br />
За позорище —<br />
душу твою!!!<br />
Я знайду тебе,<br />
— ха-ха-ха —<br />
“мамо”!</p>
<p>З-задушу…<br />
Бог поможе — уб’ю!!!<br />
Так, уб’ю! і знайду виправдання.<br />
Мою честь м’ні поверне лише кров…<br />
Породила на глум, на страждання,<br />
Так зумій же прийняти “любов”.<br />
Я не бачив тебе і не знаю,<br />
І не хочу!<br />
В темряві знайду, —<br />
По одній твоїй славі впізнаю…<br />
В перший раз і в останній прийду”.<br />
. . . . . . . . . . . . . . . . . . . . . . . . . . .<br />
Глупа північ.<br />
Кімната — могила.<br />
Б’ють часи…<br />
І не піють півні.<br />
Десь собакою совість завила,<br />
А луна, мов забуті пісні.</p>
<p>І ЦІЛУЄ ЛИСТА, і до серця<br />
Притискає:<br />
“Синок… дорогий…<br />
Я чекаю — прийди<br />
і не сердься…<br />
Ну, прийди…<br />
Ну, убий!</p>
<p>Але дай подивитись востаннє<br />
І позорище слізьми залить,<br />
Твої болі затиснуть до рани…”<br />
Темінь.<br />
А з мли:<br />
…Чорні шахти чужого Сибіру<br />
І тайга… і сніги… і метіль…<br />
Син убійник…<br />
“Ах!!!”<br />
Ні, то лиш вітер.<br />
“Сину, мій!..”<br />
…Утікати звідсіль.</p>
<p>* * *<br />
Впав на душу мітежним спокоєм<br />
Голубий-голубий будуар.<br />
Погасила…<br />
Так, ніби рукою,<br />
А то мли олив’яний удар.</p>
<p>
ЧАСТИНА СЬОМА</p>
<p>Обертається звично ліниво<br />
Десь у космосі сива земля,<br />
Підставляє під соняшну зливу<br />
Та під град і людей, і поля. —</p>
<p>Холуїв, королів і убогих…<br />
Гонить радість до пишних палат,<br />
Убирає у перли чертоги,<br />
А святині й далекі дороги,<br />
І хатки —<br />
в арештанський<br />
халат.</p>
<p>ХІІІ<br />
НАД ПАРИЖЕМ вечірні нюанси,<br />
Золотий орнамент кон’юнктур…<br />
В мавзолеях — валюти, баланси…<br />
В храмі — торжище нових культур.</p>
<p>Homo Sapiens — в темних музеях,<br />
Homo Sapiens — в склепах фортець,<br />
На престолі ж, як тінь Галілея,<br />
Зверхлюдина —<br />
оракул і жрець.<br />
Жрець вина,<br />
грошової системи,<br />
Жрець нових<br />
чоловічих ідей:<br />
Запрягти всі плянети в тотеми,<br />
В колісницю культури —<br />
людей.<br />
І танцюють світи по указці,<br />
Йде життя, ніби ґлобус, в руці,<br />
І…<br />
збігаються раптом, як в казці,<br />
Всі ідеї<br />
в жіночі штанці.</p>
<p>“КОРОЛЕВА” — мальована Мері —<br />
У ногах фінансових апаш<br />
В загороднім шантані (як в первім),<br />
В Европейськім, культурнім,<br />
модернім<br />
Продає на десерт…<br />
(“Отченаш”).<br />
…Шум джаз-банди, танґо…<br />
Росіянка,<br />
Сильна внучка жагучих татар —<br />
Патентована, щира коханка<br />
З невичерпною силою чар…</p>
<p>ДНІ МИНУЛІ укрилися пилом.<br />
Не болить і ніщо не пече.<br />
Розкарячився розум безсило<br />
Перед диким розгулом ночей.</p>
<p>ПОГАСАЄ ОГОНЬ. Десь міґрені…<br />
Сиві очі немов не горять.<br />
Та дарма, —<br />
виручають учені:<br />
В жили морфій<br />
і ще препарат<br />
В кволе серце. На — лиця парфуми…<br />
Знову сила, бажання, снага.<br />
Й забиває дні жалю та суму<br />
Голод владний, як демон, в… ногах.</p>
<p>І краса, і привабливість давня.<br />
Оддаля —<br />
дев’ятнадцятий рік.<br />
Такі ж очі і гнучкість у стані,<br />
Й довгі тіні<br />
шовкових<br />
повік.</p>
<p>XIV<br />
В ОДИН ВЕЧІР прекрасний, багряний<br />
Причепивсь інженер молодий:<br />
Чорні усики… стан, як в улана.<br />
Славні очі, як полиск води.</p>
<p>Запальний і ревнивий. Чудненький…<br />
Спочатку лиш смішком обійшлась.<br />
Закохався по вуха всенькі, —<br />
Гроші сипле, немовбито князь.</p>
<p>ПОВОДИЛА за ніс, бо жаліла<br />
Чорні очі, як полиск води;<br />
Жалко їх, щоб на дим перетліли…<br />
“Чудачок,<br />
ти попав не туди.<br />
Десь чека молоденька дружина…”<br />
“Так, чека… А тобі що з того?”<br />
“…Молоденька і чиста дружина…”<br />
“Ат, не варта подолу твого!<br />
Ну, Маріє, ік чорту ці фрази,<br />
Всіх дружин…<br />
І під греблю весь світ!<br />
Не стрічав я такої ні разу:<br />
Ти розпутна<br />
і дивна, як міт”.</p>
<p>І СМІЯЛАСЬ з такого запалу.<br />
Та… цікавість смішок обійшла.<br />
Так не раз п’яні очі упали<br />
В очі других, як краплі срібла<br />
Крізь огонь…<br />
…Так і вік прожила.</p>
<p>БОЖЕВІЛЬНИЙ любовник в Марії,<br />
Цей останній —<br />
найбільший з усіх, —<br />
Увесь світ для одної повії,<br />
І не мучать ні совість, ні гріх.<br />
Увесь світ для одної Марії!<br />
Кинув жінку<br />
і спокій ночей;<br />
На ній збіглись святині і мрії,<br />
І занедбана слава та честь.</p>
<p>Тягне валку розпутник з собою,<br />
Розсипається грішми, мов князь…<br />
Всі маєтки пішли за водою<br />
І в борги невилазні зав’яз.</p>
<p>Діядеми… шовки і обручки…<br />
Закрутилась хмільна голова. —<br />
Для Марії, за ночі жагучі,<br />
Всі багатства<br />
й безумні слова.</p>
<p>ТЧЕ ПРИЙДЕШНЄ облудні романси…<br />
Відлітають за грань вечори…<br />
Над Парижем казкові ньюанси,<br />
Над Парижем<br />
зоря<br />
до зорі.</p>
<p>
ЧАСТИНА ВОСЬМА</p>
<p>XV<br />
БУЛА НІЧ.<br />
Млосно люстри горіли.<br />
Двоє тіл, як слизький верболоз…<br />
Під цю оргію стіни зомліли<br />
Від любовних прийомів та поз.</p>
<p>. . . . . . . . . . . . . . . . . . . . . . . . . . .<br />
“Ось вже місяць минув, мій<br />
коханий,<br />
Моє щастя!..<br />
А як тебе звать?..<br />
Ну, скажи…<br />
Я весь час, ніби п’яна…<br />
Ну, не треба…” —<br />
І далі,<br />
і вп’ять.<br />
О ви, губи,<br />
очерчені строго!<br />
Хто призначив вас дань цю нести?<br />
. . . . . . . . . . . . . . . . . . . . . . . . . . .<br />
Переплутались спазмами ноги.<br />
“Мій французик…<br />
мій демон…<br />
святий!” —<br />
Поцілунки потоплені в слині<br />
І слова…<br />
Як скажу ті слова?<br />
“В тобі дійсно, єдиний, однині<br />
Кров француза…”<br />
“Стій, Мері, стривай!<br />
Не сміши, —<br />
не француз я, серйозно, —<br />
Пашпорт там…<br />
То я — з знатних людей”. —<br />
І дістав їй,<br />
і знову ялозить;<br />
Заплелись.<br />
Ніч спинилась, не йде.</p>
<p>Млосно люстри на ню замигтіли.<br />
Двоє тіл, так немов під откос,<br />
У аґонії в хаос скотились,<br />
В хаос рухів, —<br />
аж стіни зомліли<br />
Від любовних прийомів і поз.</p>
<p>РОЗІБРАЛА Марію цікавість:<br />
В поцілунки — уста,<br />
а рука,<br />
Кокетуючи, пашпорт лукаво<br />
До очей:<br />
“А а й ! ! !” —<br />
Щось урвалось…<br />
Упало…<br />
В руках:<br />
. . . . . . . . . . . . . . . . . .<br />
“Інженер<br />
ВАСИЛЬ<br />
ГОЛУБІВ…”<br />
Вправо…<br />
То направо<br />
портрет  В а с и л ь к а.</p>
<p>Як пантера, а регіт, як ремінь…<br />
“Сину!!! вир!..” —<br />
Впали очі — луска<br />
У безодню…<br />
. . . . . . . . . . . . . . . . . . . . . . . . . . .<br />
В трюмо там<br />
у темінь<br />
Хтось на чорнім коні проскакав.</p>
<p>
ЕПІЛОГ<br />
Пролетіли літа, ніби зграї<br />
Чаєнят на болоті в туман…</p>
<p>В новий час я тебе зустрічаю,<br />
Як читаю немудрий Коран.</p>
<p>Ти ідеш, а на грудях…<br />
Німієш,<br />
А на плечах — тягар поколінь,<br />
І мотузка прокляття на шиї<br />
Тяжко б’є в білий фарфор колін.</p>
<p>Йдеш на казнь,<br />
на судовисько людське,<br />
Ввита святістю древніх леґенд…<br />
О Маріє!<br />
Як тяжко і грузько<br />
На землі, на позорищі людськім!!.<br />
Моя М А М О,<br />
П Р О Щ А Ю<br />
т е б е.</p>
<p>
</p><p>1927 р.<br />
Севастопіль—Одеса—Київ</p>

<div></div>