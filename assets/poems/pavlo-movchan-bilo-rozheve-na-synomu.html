<strong>Павло Мовчан – “Біло-рожеве на синьому тане…” </strong>
<p>Біло-рожеве на синьому тане<br />
і розмиває віт чорноту.<br />
Вростки айви, мов розтулені рани,<br />
у забутті п’ятикутно цвітуть.</p>
<p>Рани весняні бджоли лікують,<br />
біль замовляючи гудом своїм.<br />
Біла пелюстка у синю півкулю<br />
пада й сколихує приспаний грім.</p>
<p>Раптом свідомість моя сколихнулась,<br />
чад вдарив в ніздрі,<br />
і висотавсь дим.<br />
Камінь розпечений в чорну півкулю<br />
падав, і ти западавсь разом з ним.</p>
<p>Біла півкуля сонцем залита…<br />
В чорній півкулі вичахлий жар.<br />
А поміж ними попелу плити —<br />
час ліг віджитий — шаром на шар.</p>

<div>




</div>

<p>Білі пелюстки з жовтим маслаччям<br />
перемішались, згорівши дотла.<br />
Суцвіть айви ще рожево-гаряча,<br />
в тілі твоєму ще досить тепла,</p>
<p>щоб міг у пазусі камінь зігріти,<br />
кинуть, знеобачки будь-кого вбить…<br />
Ти ж бо зумів вже давно відітліти,<br />
та не спромігсь спалахнути й на мить.</p>
<p>Попелом теплим шкура набита,<br />
серце ж згоріло давним-предавно,<br />
тільки й зосталось —<br />
сучком прохромити,<br />
витрусить геть те сухе порохно…</p>
<p>Пада під ноги біла пелюстка,<br />
ніби єства відітлілого тінь.<br />
Цятка тепла на хвилинку загускла<br />
відблиском білим на чорній плиті.</p>
<p>***</p>

<div></div>