<strong>Павло Мовчан – “Воно прийшло і грюкнуло в повіки…” </strong>
<p>Воно прийшло і грюкнуло в повіки:<br />
і срібний сон скотився із-під вій,<br />
і день почався від моїх очей,<br />
і я почався знову сам від себе.<br />
Парує сонце кавою у склянці<br />
і на тарілці мружиться, мов кіт.<br />
І тіні кружеляються у танці<br />
і кружлять, кружлять завіконний світ.<br />
Іду, щоб з яблук вицідить дозрілля,<br />
думки губами<br />
перебгать в слова.<br />
І бусель так журливо прокивав,<br />
аж боязно, що більше не зустріну.<br />
Поглянь! Малюк в ковбані сонце ловить<br />
(в нього своє, а в мене…<br />
де моє?) —<br />
тріпоче сонце на його долоні,<br />
і він кричить, що в нього сонце є!<br />
Я підійшов і тихо мовив:<br />
— Позич мені, а ти собі ще зловиш.</p>

<div>




</div>

<p>***</p>

<div></div>