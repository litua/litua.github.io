<strong>Руданський Степан – Гей-гей, воли! Чого ж ви стали?..</strong>
<p><i>Гей-гей, воли!</i> Чого ж ви стали?<br />
Чи дуже поле заросло,<br />
Чи лемеша іржа поїла,<br />
Чи затупилось чересло?<br />
Бадилля зсохло, вже й валиться,<br />
Леміш я добре насталив,<br />
А чересло моє новеє…<br />
Чого ж ви стали? Гей, воли!</p>
<p><i>Гей-гей, воли!</i> Чи зсохло поле?<br />
Чи плуг у землю не іде?<br />
Чи дерев’яная полиця<br />
Тяжкої скиби не зведе?<br />
Земля пухкая, плуг не стогне<br />
І скибу добре відвалив,<br />
І борозна уже чорніє…<br />
Чого ж ви стали? Гей, воли!</p>

<div>




</div>

<p><i>Гей-гей, воли!</i> Зоремо поле,<br />
Насієм ярого зерна,<br />
Пройде разок тонкеє рало,<br />
І пробіжиться борона.<br />
А там, дивись, зібралась хмарка,<br />
Дрібненький дощичок полив —<br />
І <a href="http://onlyart.org.ua/?page_id=7284">нива</a> шовком зеленіє…<br />
Чого ж ви стали? Гей, воли!</p>
<p><i>Гей-гей, воли!</i> Зерно поспіє,<br />
І заколосяться поля,<br />
І верне нам за піт кривавий<br />
Із лишкою свята земля.<br />
Тоді збирай колосся повне<br />
Та тільки господа хвали…<br />
Чого ж ви стали, мої діти?<br />
Пора настала! Гей, воли!</p>

<div></div>