<strong>Павло Мовчан – Піднесення </strong>
<p>Обличчя небом налилось. Під пахвами — повітря струм.<br />
Спадають капці з ніг — і ось лечу: несе мене самум.<br />
Пух тополиний… Пух кульбаб…<br />
Пташині пера — кружеляють…<br />
Лечу, бо чує владний ваб душа, що об’єму немає…<br />
Квадратні шиферні дахи, подаленілий небосхил,<br />
безверха і глуха дзвіниця —<br />
з віч витікають, як живиця…<br />
Бо непотрібна форма там, де неподільна повнота,<br />
де йде злиття, не стрічі,<br />
де все, струмуючи, вроста, як згляд — з очей у вічі…<br />
Не тіні там зустрінеш ти —<br />
тепло незгасне й світло.<br />
І спогади всі відпусти, що прижились сирітно…<br />
Стають початками кінці, закінченням — початки…<br />
Вже грає промінь на щоці, а на губах — печатка…</p>

<div>




</div>

<p>***</p>

<div></div>