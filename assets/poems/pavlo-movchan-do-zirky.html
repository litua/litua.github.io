<strong>Павло Мовчан – До зірки </strong>
<p>До неба я очі підвів,<br />
зірчину-мачину набачив;<br />
промінчик, як волос, дзвенів,<br />
і звук лоскотався гарячий.<br />
Вечірня печаль ув очах<br />
мінилась, мов небо, рожево.<br />
І простір розлого звучав<br />
над снігом, над полем сталевим.<br />
— Земличенько, земленько, зем…<br />
струмуєш у голосі, слові,<br />
кропились небесним вогнем<br />
розломи твої кольорові…<br />
Викрешує іскру рискаль<br />
з морозу, з холодної брили, —<br />
ховаю, ховаю печаль<br />
у душу, під крила, під крила.<br />
Занурююсь подихом вглиб,<br />
очима в’яжуся до зірки.<br />
Не гасни, не зменшуйсь… коли б<br />
світлиночка та не прогіркла.<br />
Бо тільки надія трима<br />
і руха в життєвому полі…<br />
Немає світлинки — нема<br />
і просвітку в долі…<br />
Гори, моя зірко, гори,<br />
пронозь волосиною світла<br />
всі чорні мої кольори,<br />
пронизуй і час аж до літа.<br />
Не рвися, не рвися, не рвись,<br />
моя золота павутино,<br />
підноситься погляд увись<br />
до тебе, зірчино, кровино…</p>

<div>




</div>

<p>***</p>

<div></div>