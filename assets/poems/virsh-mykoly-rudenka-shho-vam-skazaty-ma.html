<strong>Микола Руденко – Що вам сказати, мамо</strong>
<p>Що вам сказати, мамо,<br />
Праведнице безталанна?..<br />
Темрява ходить не прямо —<br />
В неї душа захланна.</p>
<p>Всюди пекельне рало,<br />
Що вимагає покори,<br />
Навіть шляхи заорало,<br />
Навіть обстригло гори.</p>

<div>




</div>

<p>Маємо власну домівку —<br />
Отже, Всевишній з нами…<br />
Вже ми навчились корівку<br />
Пасти попід тинами.</p>
<p>Ріки пересушили.<br />
Переробили природу —<br />
Тільки б нам душі лишили<br />
Не вкоротили роду!</p>
<p>Темрява ходить не прямо —<br />
Є в неї пишне гасло…<br />
Горщика ставте, мамо,<br />
Доки в печі не згасло.</p>
<p><em>12.02.1974</em></p>

<div></div>