<strong>Тарас Шевченко – І Архімед, і Галілей</strong>
<p>І Архімед, і Галілей<br />
Вина й не бачили. Єлей<br />
Потік у черево чернече!<br />
А ви, святиє предотечі,<br />
По всьому світу розійшлись<br />
І крихту хліба понесли<br />
Царям убогим. Буде бите<br />
Царями сіянеє жито!<br />
А люде виростуть. Умруть<br />
Ще не зачатиє царята…<br />
І на оновленій землі<br />
Врага не буде, супостата,<br />
А буде син, і буде мати,<br />
І будуть люде на землі.</p>

<div>




</div>

<p><em>24 сентября [1860, С.-Петербург]</em></p>

<div></div>