Іван Андрусяк – димом теменним андрійку…<p><em>Андрієві Кокотюсі</em></p>
<p>димом теменним андрійку<br />
осінь і праліс і просто<br />
вилити в проріз вікон<br />
озера синій простір<br />
листям стелити кволим<br />
брами і брили змоклі<br />
ободом ніби коливом<br />
горлом ловити окрик</p>
<p>світом слутим андрійку<br />
вернуться і наспіють<br />
врізати під лінійку<br />
звивисте тіло змія<br />
покотом жити нині<br />
зимне чоло накривши<br />
місяць від пуповини<br />
відмежувати віршем</p>

<div>




</div>

<p>тільки на млоснім ґлянці<br />
випуклі ніби видри<br />
ті що мені не сняться<br />
ті що тобі обридли<br />
гангстерів голих двійко<br />
постріли серед хати<br />
— Доброго дня, Андрійку!<br />
— Спати…</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>