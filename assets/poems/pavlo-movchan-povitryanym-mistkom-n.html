<strong>Павло Мовчан – “Повітряним містком нас доля сполучила…” </strong>
<p>Повітряним містком нас доля сполучила,<br />
розпеченим гвіздком єднала руки нам,<br />
та простір розхитавсь, і в глибину провалів<br />
то розум западавсь, то день у день зникав.</p>
<p>Які такі зв’язки, які такі сполуки,<br />
що рвуться нетривкі клітини і кістки,<br />
лиш виступає кров там, де сіамську руку<br />
вже біль розчленував на дві, на дві руки…</p>

<div>




</div>

<p>Гадалось, що одне, ніколи не ділиме,<br />
не розімкне ні час, ні лезо крижане,<br />
і буде глибшим слід, і далі шлях ітиме,<br />
вестиме доля нас, а не тебе й мене…</p>
<p>Минулося… Між нас все товщий шар повітря<br />
і пам’яті провал, та начебто й не жив.<br />
Крізь урвище несе пожухле листя вітер,<br />
щоб знову береги я криком сполучив.</p>
<p>***</p>

<div></div>