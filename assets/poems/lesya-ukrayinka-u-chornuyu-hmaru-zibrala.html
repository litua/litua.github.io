<strong>Леся Українка – «У чорную хмару зібралася туга моя…»</strong>
<p>У чорную хмару зібралася туга моя,<br />
Огнем-блискавицею жаль мій по ній розточився,<br />
Ударив перуном у серце,<br />
І рясним дощем полились мої сльози.<br />
Промчалась та буря-негода палка надо мною,<br />
Але не зломила мене, до землі не прибила,<br />
Я гордо чоло підвела,<br />
І очі, омиті сльозами, тепер поглядають ясніше,<br />
І в серці моїм переможнії співи лунають.<br />
Весняная сила в душі моїй грає,<br />
Її не зломили зимові морози міцні,<br />
Її до землі яе прибили тумани важкі,<br />
Її не розбила і ся перелітная буря весняна.<br />
Нехай там збирається гірша, страшніша негода,<br />
Нехай там узброїться в гостру огненную зброю, –<br />
Я вийду сама проти неї<br />
Я вийду сама проти бурі<br />
І стану, – поміряєм силу!</p>

<div></div>