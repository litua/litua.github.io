<strong>Герасим’юк Василь – Зронила шиття…</strong>
<p>Зронила шиття<br />
і навіть не глянула долі.<br />
Про нитку найтоншу<br />
не знає найтонше єство.<br />
І чорна коса,<br />
як ворон на Марсовім полі,<br />
паде на шитво.<br />
Чому у космацьких узорах<br />
на жовтому – жовте?<br />
Не пальчики, сколоті дрібно,<br />
придумали їх.<br />
Невже твої губи і руки<br />
спалахують доти,<br />
допоки ще губиться нитка<br />
узорів нових?</p>

<div></div>