<strong>Микола Хвильовий – «…То диму молоко душа на жито точить…» </strong>
<p>…То диму молоко душа на жито точить,<br />
З телячих стійл йдемо в шатро сталевих днів,<br />
Маячить шлях один й не підуть наші очі<br />
Ловити злота цвіт, блукати по стерні.</p>

<div>




</div>

<p>Бузок дзеленькотів про содові заводи,<br />
Дзизкучий дзиз опік в ту мить змарнілий зір,<br />
Коли заліз в твій спів — у мед золоторотий —<br />
Й зазнав, які пісні везуть твої вози.</p>
<p>Та як же хороше гуртом зорю кохати<br />
І мити їй в ставах волосся блиск рудий,<br />
А з днем новітнім йти — з цим півником чубатим —<br />
По пахощах життя у зоряні сади.</p>

<div></div>