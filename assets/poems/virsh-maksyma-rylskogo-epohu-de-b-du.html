<strong>Максим Рильський – Епоху, де б душею відпочить…</strong>
<p>Епоху, де б душею відпочить,<br />
З нас кожний має право вибирати,<br />
Найдемо тут ми вибору багато<br />
Народів, царста, богів, людей, століть.</p>
<p>Готичний присмерк, еллінську блакить,<br />
Легенд біблійних мідь, вісон і злато —<br />
Все можемо на полотні віддати<br />
Чи на папір слухняний перелить.</p>

<div>




</div>

<p>Але любить чи не любити те,<br />
Що вколо нас і в нас самих росте,<br />
Що творить нас, що творимо самі ми, —</p>
<p>Лише сліпець, що замість крові в нім<br />
Тече чорнило струмнем неживим,<br />
Тривожиться питаннями такими.</p>
<p><em>1927</em></p>

<div></div>