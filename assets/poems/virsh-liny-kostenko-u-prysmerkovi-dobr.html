<strong>Ліна Костенко – У присмеркові доброї дібровості</strong>
<p>У присмеркові доброї дібровості<br />
пшеничний присмак скошеного дня.<br />
На крутосхилах срібної дніпровості<br />
сідлає вічність чорного коня.</p>
<p>Киреї хмар на плечах має вічність.<br />
Вони пливуть кудись на Чигирин.<br />
Я хочу в степ. Я хочу в непоміченість.<br />
По саму душу в спокій і полин.</p>

<div>




</div>

<p>Отак брести. А тиша — як в соборі<br />
з давно-давно загубленим ключем.<br />
Холоне степ, і невкипілі зорі<br />
рогатий жук виймає рогачем.</p>
<p>А там — Дніпро, аж ген до Базавлука,<br />
аж за пороги й далі за лиман.<br />
Об цілий світ спіткнулася розлука<br />
і йде на нас, страшна, як Тамерлан.</p>
<p>А ти десь там, за даллю вечоровою,<br />
а ти десь там, за морем тишини,—<br />
так владно, так повільно вичаровуєш<br />
мене із ночі, з тиші, з далини…</p>

<div></div>