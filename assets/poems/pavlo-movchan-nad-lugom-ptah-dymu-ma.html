<strong>Павло Мовчан – “Над лугом птах диму маха…” </strong>
<p>Над лугом птах диму<br />
маха, перебарвлює трави,<br />
ширяє над ними, холоне над нами.<br />
Посизілі коні, як сльози, стоять в оболоні,<br />
плавкими медами<br />
з’єдалися наші долоні…<br />
Чого нам ще треба для певності в щасті? —<br />
летять поза небом напасті крапчасті,<br />
і олово в кулі само по собі завершилось —<br />
ми ж міцно тримаєм в губах горошини…<br />
Еге ж. Нам є що мовчати.<br />
Золочені сурми стоять непочаті,<br />
і жахів кілечка нанизані виснуть, як сушка,<br />
а крик погасить на губах зуміє подушка.<br />
Які ж ми такі, аж ніякі, сіроми:<br />
ніхто нам нічого, ми також — нікому…<br />
Кохаємось, схвалюєм світ кожним кроком<br />
і словом своїм приростаєм до… поки?..<br />
Підошви вогніють, у ноги впиваються цвяхи —<br />
ні диму, ні пір’я від птаха,<br />
а трави дзвінка павутина скосила, —<br />
видмухуй із губ горошину щосили!<br />
Чи ж хто на твій біль озоветься зокола,<br />
коли олов’яне відлуння уколе?<br />
Птах диму, наповнивши очі, схолоне,<br />
і віск потече, потече по долонях…</p>

<div>




</div>

<p>***</p>

<div></div>