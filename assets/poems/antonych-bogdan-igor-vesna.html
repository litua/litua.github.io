<strong>Антонич Богдан-Ігор – Весна</strong>
<p>Росте Антонич і росте трава,<br />
і зеленіють кучеряві вільхи,<br />
Ой, нахилися, нахилися тільки,<br />
почуєш найтайніші з всіх слова.</p>

<div>




</div>

<p>Дощем квітневим, весно, не тривож!<br />
Хто стовк, мов дзбан скляний, блакитне небо,<br />
хто сипле листя — кусні скла на тебе?<br />
У решето ловити хочеш дощ?</p>
<p>З всіх найдивніша мова гайова:<br />
в рушницю ночі вклав хтось зорі-кулі,<br />
на вільхах місяць розклюють зозулі,<br />
росте Антонич і росте трава.</p>

<div></div>