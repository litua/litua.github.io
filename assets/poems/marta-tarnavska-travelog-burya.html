<strong>Марта Тарнавська – Травелог. Буря </strong>
<p>Від хмар, що грозою нависли,<br />
сховайся в старому Ринку<br />
у браму середньовічну<br />
і слухай, як дощ на бруку<br />
вистукує марш похоронний:<br />
це плаче камінне місто.</p>

<div>




</div>

<p>Сховайся в старезну браму<br />
від бурі, від блискавиці,<br />
щоб серце, вражене громом,<br />
не розкололось надвоє.<br />
Чи чуєш заліза скрегіт?<br />
Це ковані двері скрегочуть,<br />
мов зуби, стиснуті з болю.<br />
У дверях — старий львів’янин<br />
(немов зійшов із портрета<br />
сивобородий Корнякт)<br />
вежею показує в небо.</p>
<p>І справді: між хмарами бачиш,<br />
що йде від Високого Замку<br />
малесенький клаптик блакиті.</p>
<p>І віриш, і ждеш на сонце.</p>
<p><em>У Львові, 9 липня 1974</em></p>

<div></div>