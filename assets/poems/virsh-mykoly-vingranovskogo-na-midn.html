<strong>Микола Вінграновський – На міднім небі вечір прочорнів…</strong>
<p>На міднім небі вечір прочорнів.<br />
Малі, без голосу у ніч летіли птиці.<br />
Згори гора дивилась у черлінь,<br />
І хилитався човен до човниці.</p>

<div>




</div>

<p>Безмежний час щось прикидав собі,<br />
На палець міряв небо при дорозі.<br />
Світилися моря, як сонечка рябі,<br />
І кожне море мало по тривозі.</p>
<p>Прозорий холод гір не покидав,<br />
Лежав на ліктях у долинах морок —<br />
Була в одного світу середа,<br />
В другого світу наступав вівторок.</p>
<p><em>1976</em></p>

<div></div>