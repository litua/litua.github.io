Юрій Андрухович – Коло<p>Місто немов сузір’я.</p>
<p>Як часто, блукаючи, йшли ми<br />
на світло домів, від яких<br />
не лишилося й каменя!..<br />
І хто нам повірить, що йшли ми на світло?</p>
<p>Як часто шукали ми гирло,<br />
і міст, і причал<br />
в опівнічних пустинях дворів,<br />
та хто нам повірить, що річка була тут?</p>

<div>




</div>

<p>Тільки крізь нас переходять міста<br />
у непам’ять.<br />
Ми вимовляємо їх<br />
і знаходимо іншими. Втім,<br />
вранці виходиш на площу і все пізнаєш:</p>
<p>Липи в час доцвітання стоять золоті,<br />
безгомінні.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>