<strong>Павло Мовчан – Єдине </strong>
<p>Єдиний простір, що на все життя,<br />
єдиний світ, який ти іменуєш;<br />
збігається в єдине почуття<br />
любов і зненавидь, що у тобі нуртують.<br />
Кров глибшає, хоч гостроребрий світ<br />
впивається в ростучу оболонку,<br />
збіга сльоза, затягуючи слід,<br />
немов мороз димучу ополонку.<br />
Поглиблюється пам’яті кристал,<br />
заламлюючи пройдене минуле,<br />
єдине слово тихне на вустах,<br />
немов бджола, що поверта у вулик.<br />
Аби рости — свій контур розімкни,<br />
кути наріжні тілом обволікши;<br />
спорідненість шукай, не множини;<br />
переходи у форми завше інші.<br />
Бо ти єдиний, і єдиний чин,<br />
і суть одна відвічних перевтілень:<br />
в лункому колі викруглих хвилин<br />
оце одне, що нам незрозуміле.</p>

<div>




</div>

<p>***</p>

<div></div>