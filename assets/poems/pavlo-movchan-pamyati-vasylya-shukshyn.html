<strong>Павло Мовчан – Пам’яті Василя Шукшина </strong>
<p>З землі повстале в землю повертає,<br />
та дух кріпить надія вікова:<br />
безсмертні всі, і згину нам немає,<br />
немає, друже, бо живі слова.</p>
<p>Нам легко так у будь-яку хвилину<br />
тебе відчуть і небом, і зелом,<br />
і кожна нами пережита днина<br />
твоїм значиться молодим крилом.</p>

<div>




</div>

<p>Єдині ми. Землею і водою,<br />
зелиною і яблуком в саду,<br />
єдині ми журбою за тобою,<br />
що нагло написалась на роду.</p>
<p>Всещертні ми і сонцем, і вітрами,<br />
неповні ми — тебе нема у нас,<br />
та будеш ти, як пам’ять болю, з нами,<br />
що всіх єдна й рівняє повсякчас.</p>
<p>***</p>

<div></div>