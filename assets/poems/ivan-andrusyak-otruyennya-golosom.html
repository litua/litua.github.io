Іван Андрусяк – Отруєння голосом<p>0.</p>
<p>в їдкім повітрі слів відлунює вода<br />
самотній шансоньє порипує в шамоту<br />
відвідайте цей храм тут вичавлять роботу<br />
і бездоганний джез набухне на вівтар</p>
<p>і з випарів лайна до бога як до поту<br />
покірно ніби пан позеленіє дар<br />
у витривалу млость вимощує радар<br />
шалених шанців жил заслужену підлоту</p>
<p>є вищий сурогат не пійло а політ<br />
від трьох каріятид до золотої риби<br />
коли на парастас приляже новий міт</p>
<p>дерева знають час дерева чують вибір<br />
солом’яний настил у тростяній колибі<br />
чи синій як туман передостанній світ</p>
<p>1.</p>
<p>в їдкім повітрі слів відлунює вода<br />
розчинена давно а й досі не по собі<br />
немов старій сові в солом’яному дзьобі<br />
у позашлюбну ніч ховаються літа</p>
<p>чому з колишніх лат у зморщеній утробі<br />
переступила нас безгучна самота<br />
я ж досі ще живий роздерти цю гортань<br />
і муху золоту розмазати по лобі</p>
<p>о крезе відорви зо два рядки оплоту<br />
гарем не відрізнить потвори від царя<br />
і з ночі навпрошки не вирве кужіль дроту</p>
<p>від козиря на схід уже зійшла зоря<br />
шалійте лопухи крізь нарцисичний ряд<br />
самотній шансоньє порипує в шамоту</p>
<p>2.</p>
<p>самотній шансоньє порипує в шамоту<br />
нічних літератур їх кілька сотень є<br />
ти поклонись йому гомерова зміє<br />
він миє з-під землі заплющену породу</p>
<p>в передпокої крил він кожну нитку п’є<br />
коли чому за що дорвався до народу а<br />
поліс угорі тероризує моду<br />
і пильно як в очу оберіга кар’єр</p>
<p>але біблійний дощ не допоможе лоту<br />
книжки не догорять жінки не оживуть<br />
і місяць жадовин не переріже цноту</p>
<p>література мить література ртуть<br />
тут навіть очі сплять тут навіть орди мруть<br />
відвідайте цей храм тут вичавлять роботу</p>
<p>3.</p>
<p>відвідайте цей храм тут вичавлять роботу<br />
як прищик на губі замурзаних реклам<br />
тут переріжуть пил тут поцінують хлам<br />
і кожну самоту обмацають доцоту</p>
<p>до жодного рубця розмиті призми ран<br />
зашиті в кожен м’яз каріятиди шроту а<br />
ще долийте в текст знервовану голоту<br />
і homo homini як говорив степан</p>
<p>та з сонячних м’ясив покірно валить пар —<br />
а ось тобі і всі простріли і респекти<br />
держава упаде залишиться навар</p>
<p>достойно кажуть єсмь розрізати ці лепти<br />
та знаєш що колись облізе мох з коректи<br />
і бездоганний джез набухне на вівтар</p>
<p>4.</p>
<p>і бездоганний джез набухне на вівтар<br />
і ти переживеш проскуру мелодрами<br />
і тихо підійдуть до пещеної брами<br />
старий полурізник і юний паламар</p>
<p>один тобі несе розхлюпаний пугар<br />
від серця (галуна) відірваної браги<br />
а інший не нажив ні слави ні відваги<br />
лише на дні душі тонесенький загар</p>
<p>а тільки обидва виношують охоту<br />
заночувати там де ризи і щурі<br />
і гранули свинцю заліплені у сотах</p>
<p>не знає навіть той кого нема вгорі<br />
чи хоч один із них зуміє знести гріх<br />
із випарів лайна до бога як до поту</p>
<p>5.</p>
<p>із випарів лайна до бога як до поту<br />
періщить по мостах стара камінна сіль<br />
я знаю як живуть подряпини в красі<br />
потвора та земля що не дала осоту</p>
<p>не голосу вітрів а вітру голосів<br />
на гребені життя не знайдеш насолоду<br />
поміж передчуттів поховзлі мари льоду<br />
та в космосі їх брил оракул не засів</p>
<p>тінисті хмари трун лякливі шиї дам<br />
місцями образів присутність показова<br />
і кілька павутин чи тріщин з-поза рам</p>
<p>не віра у вирай а тільки тінь лажова<br />
загубиться в траві і на жертовних ловах<br />
покірно ніби пан позеленіє дар</p>
<p>6.</p>
<p>покірно ніби пан позеленіє дар<br />
немови — просторінь тернинами обросла<br />
у схлипі віровчень переростають кросна<br />
в торговий ряд життя чи попросту базар</p>
<p>на тілі почуттів з’являється короста<br />
від вимкнення планет обернутих в товар<br />
причина тільки дух а простір тільки вар<br />
в якому цих тварин понаплодилось доста</p>
<p>не розкошуй живи заштовхуючи шар<br />
із номером листа у щонайближчу лунку<br />
у цьому є хоча б тривкий зальотний шарм</p>
<p>простягну у вікно труну для поцілунку<br />
а там уже давно шалену мить шалюнку<br />
у витривалу млость вимощує радар</p>
<p>7.</p>
<p>у витривалу млость вимощує радар<br />
для слів і почуттів хоча б найменше місце<br />
чому ж тоді меж нас повісився цей місяць<br />
і зиму наложив як вето на хозар</p>
<p>почесні не місця а мотлохи комісій<br />
котрі не допливуть до наших древліх чар<br />
лети моя леліт віддайся цим очам<br />
пришестя возвісти в натужні барви лісу</p>

<div>




</div>

<p>а як зірвеш з цих пут принаймні долю соту<br />
хай опромінить нас печальна вірогідь<br />
і хай відіб’є нам до заздрощів охоту</p>
<p>немало коринтян розпеленали хіть<br />
та сказано колись шукайте і знайдіть<br />
в шалених шанцях жил заслужену підлоту</p>
<p>8.</p>
<p>в шалених шанцях жил заслужену підлоту<br />
виношую — прости готую не тобі<br />
ці трелі голубі на заячій губі<br />
цей геральдичний дар гінцеві саваоту</p>
<p>відважую з душі прокльони і блювоту<br />
жаргонних зазіхань рекреаційний біль<br />
роздертий на шматки отак колись шаміль<br />
від світу відривав набридлу москальноту</p>
<p>та потягнувся в сад епідемічний слід<br />
і грива зазіхань сягнула горизонту<br />
а брід усе ще є ще не розмитий брід</p>
<p>і ти усе ще є не витекла на жодну<br />
з обрубаних річок і на останніх жорнах<br />
є вищий сурогат не пійло а політ</p>
<p>9.</p>
<p>є вищий сурогат не пійло а політ<br />
крізь отвори очей в незранене повітря<br />
є живність помирань і немочі палітра<br />
і доокола нас тугих шаленців гніт</p>
<p>але коли навспак простелиться нам гідра<br />
і голос оживе знервований як дріт<br />
чи вистачить нам рил встромити цей болід<br />
в судомне лоно сну розніжене від ситра</p>
<p>печерний сатанізм пристрільної колиби<br />
розкриє нам своїх змарнованих співців<br />
котрі на лежаках усіх пережили би</p>
<p>та жертва не зіб’є життя на манівці<br />
і в брустверах лиця позначаться усі<br />
від трьох каріятид до золотої риби</p>
<p>10.</p>
<p>від трьох каріятид до золотої риби<br />
ілюзія казок дівоча ненасить<br />
в них невсипущий мох опричником сидить<br />
і на сумних митців чатують древні глиби</p>
<p>ментальність візантій похмура бронзи гидь<br />
усе сповзлось на цю ілюзію садиби<br />
чого не вкажеш сад який їм око вибив<br />
чого не розідреш цю пасторальну мить</p>
<p>чи не від тебе власть відторгнути набрід<br />
і еротична блаж дівочого розп’яття<br />
продовжити лайном цей нездоровий рід</p>
<p>тому переш переш це недозріле шмаття<br />
бо знаєш що тоді розвергнеться багаття<br />
коли на парастас приляже новий міт</p>
<p>11.</p>
<p>коли на парастас приляже новий міт<br />
і нові образи посходять до зеніту<br />
ціна випробувань — краплина ціаніду<br />
тягуча і терпка немов осиний мід</p>
<p>від сотні проникань не залишилось сліду<br />
везіть моє руно крізь обереги вбрід<br />
нехай повстане лом нестрижених борід<br />
і хай перебере на себе цю колхіду</p>
<p>а як останній зблиск на постерунку здибів<br />
і крихту приберіг для наднових імен<br />
так і тобі скажу усталене простибі</p>
<p>у крихту почезань не вскочить ігумен<br />
сумний даждьбожий світ коли з-поза рамен<br />
дерева знають час дерева чують вибір</p>
<p>12.</p>
<p>дерева знають час дерева чують вибір<br />
їх вірувань на світ ніхто не породив<br />
освячення — це шлях відлучення води<br />
це простір скрипаля що не осилив згиби</p>
<p>танцюйте кола хмар порушивши лади<br />
розливши по степах дідівської оливи<br />
під дубом зволікань усі гінці щасливі<br />
найменшу з-поміж лад у коло заведи</p>
<p>а як із-під одеж почуєш дивні схлипи<br />
і сила возведе мій світанковий герб<br />
і звузиться вінок до леготу жаливи</p>
<p>коли настане час незаплітання верб<br />
тоді чекає нас природніший вертеп<br />
солом’яний настил у тростяній колибі</p>
<p>13.</p>
<p>солом’яний настил у тростяній колибі<br />
розламаний на двох неперебутній хліб<br />
і на тугих вустах такий лякливий німб<br />
неначе півйого ще звечора я випив</p>
<p>на пальцях частувань спинилась чаша сріб-<br />
на місяць обігрів химерну пращу липи<br />
оповісти мені чи в ті я очі глипав<br />
чи в землю засівав свій кришталевий дріб</p>
<p>а може просто мак обтруситься із віт<br />
і випорсне на діл зело твоє червоне<br />
розпечених дзеркал знедолений привіт</p>
<p>але чому скажи на безконечнім лоні<br />
згорнувшись кошеням маліє і холоне<br />
цей синій як туман передостанній світ</p>
<p>14.</p>
<p>цей синій як туман передостанній світ<br />
де дзвоники цвітуть на неродючих землях<br />
де засіваєш плоть а виростають зерна<br />
де кожен могікан задивлений в софіт</p>
<p>повітря лиш курок але вага мізерна<br />
і бог не доведе донести цей пристріт<br />
хай буде кожен пес молитися простіть<br />
та хто нам відповість у чому наша скверна</p>
<p>ми вищі за вітри неперебутніх драм<br />
і в цій рудій траві гортанна плоть маліє<br />
і корчиться земля і кришиться слюда</p>
<p>простеле нам шляхи знебарвлена завія<br />
і простір шелестить на перемогу змія<br />
в їдкім повітрі слів відлунює вода</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>