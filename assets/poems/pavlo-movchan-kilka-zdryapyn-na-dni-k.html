<strong>Павло Мовчан – Кілька здряпин на дні казана </strong>
<p>Ти поряд ніби Бог, і ніби Бог — далеко…<br />
Покинутий давно, та не забутий, ні…<br />
Вертаємось з життя, немов прочани з Мекки:<br />
знесилені тіла та душі преясні…</p>
<p>Стончились, мов папір, і вижовкли обличчя,<br />
і погляди взялись коростами іржі.<br />
По обрію йдемо в лахманаччі велично —<br />
тут відчахнеться тінь від тіла на межі.</p>
<p>Ми бачимо себе на відстані, як в лупу:<br />
які ж ми нікудишні, здорожені які.<br />
Нам щедро намірялось, та наділялось скупо:<br />
картоплі лушпайки та висівки давкі.</p>
<p>Та ж щасно нам було в кріпацькому колгоспі,<br />
бо знали, знали ми, чого воли ревуть.<br />
Безпаспортні єства уперто рвались в простір,<br />
та не змогли здолать весняну каламуть.</p>
<p>З-за обрію в село приходили по душі,<br />
і міряли життя прожите — трудоднем,<br />
і мурувався рай, росли на вербах груші,<br />
і починався день, освячений вождем…</p>

<div>




</div>

<p>Ковтьобами ж в село забрьохані вертались<br />
з обіцяних вершин знетямлені батьки, —<br />
пощерблені, важкі, мов камінці з-під рала,<br />
по спинах їх шмагали дощані батожки.</p>
<p>По обріях життя чіткі ходили тіні,<br />
на циферблаті дня все карбувався крок.<br />
Зривався голос чийсь в хліві від голосіння:<br />
—Нема корівки в нас. Зоставсь один ціпок.</p>
<p>Покинули б хоча б налигача для мене,<br />
аби дитячих мук не бачити мені…<br />
— Як вижити змогли? — дивуюсь й досі, нене,<br />
на прілих колосках, по норах, в бур’яні?</p>
<p>В суспільнім казані з-під ложок кілька здряпин<br />
зосталося на дні, що зблиснули, як сміх…<br />
По жилах й досі ще струмує кілька крапель,<br />
які я з казана тоді вхопити зміг.</p>
<p>На обрійній межі відчахуються тіні,<br />
та легкості ніхто від того не відчув.<br />
Бо мури височать навколо ще камінні…<br />
— Іди, і не вертайсь! — я сам собі кричу…</p>
<p>Зотліло вже давно все домоткане дрантя,<br />
і оголивсь каркас — відкривсь бетонний рай.<br />
Казенний чути крок у токоті курантів,<br />
рот завчено розкривсь, щоб вигукнуть: «Ура!»</p>
<p>***</p>

<div></div>