<strong>Павло Мовчан – “…Нема вороття… І там над водою…” </strong>
<p>…Нема вороття… І там над водою<br />
зоставив відбиток зі шкірою свій,<br />
колеса ж забрали дорогу з собою,<br />
згорнулася курява в жовтий сувій…</p>
<p>І листя згорнулось, зосталась солома,<br />
і котиться слідом відлуння клубок…<br />
У згадках затримать не вдасться нікому,<br />
бо википів образ окропом з думок.</p>

<div>




</div>

<p>І падає камінь в зґвалтовану воду —<br />
і бризкає дзеркало сім’ям дрібним,<br />
глуху порожнечу відкривши на споді,<br />
де є площина і нема глибини…</p>
<p>І згорнуто землю від краю до краю,<br />
і вітер видмухує птахів з труби.<br />
І замість «було» є лиш вигук «немає!».<br />
А пам’ять твоя — то жебрацькі скарби.</p>
<p>***</p>

<div></div>