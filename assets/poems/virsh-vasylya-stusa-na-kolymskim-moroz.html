<strong>Василь Стус – На колимськім морозі калина…</strong>
<p>На колимськім морозі калина<br />
зацвітає рудими слізьми.<br />
Неосяжна осонцена днина,<br />
і собором дзвінким Україна<br />
написалась на мурах тюрми.<br />
Безгоміння, безлюддя довкола,<br />
тільки сонце і простір, і сніг.<br />
І котилося куль-покотьолом<br />
моє серце в ведмежий барліг.<br />
І зголілі модрини кричали,<br />
тонко олень писався в імлі,<br />
і зійшлися кінці і начала<br />
на оцій чужинецькій землі.</p>

<div></div>