<strong>Микола Вінграновський – Що хулою протята хвала?..</strong>
<p>Що хулою протята хвала?<br />
Що хвалою протята зневидь?<br />
В темно-синю глибінь села<br />
Матіола розкинула невід.</p>

<div>




</div>

<p>Хлюпотить на обличчях слів<br />
Лоскотливий цнотливий легіт…<br />
Тягнуть вишні до берега снів<br />
Матіоли невидимий невід.</p>
<p>Попідтинню лопух лопотить,<br />
Наче світ мій водневий знелюдів.<br />
Ледь тріпочуться сині хати<br />
В матіольному синьому неводі.</p>
<p><em>1964</em></p>

<div></div>