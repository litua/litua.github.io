<strong>Руданський Степан – Преслів’я</strong>
<p><em>Вір не вір, а не кажи: «Брешеш».</em></p>
<h4>I</h4>
<p>Народився я на світ,<br />
Як їдного рання<br />
Моя ненька забагла<br />
Шпаків на снідання.</p>
<p>А я, хлопець-молодець,<br />
Пожалував мами,<br />
Серед лісу відпитав<br />
Дупло зі шпаками.</p>
<p>В дупло руку — не іде,<br />
Голови не впхаю,<br />
Сюди-туди край дупла —<br />
Та й сам улізаю.</p>
<p>Ходжу голий по дуплі…<br />
Шпаченят до ката!<br />
Я в пазуху й загорнув<br />
Тії шпаченята.</p>
<p>Вилізати б, так не то!..<br />
Я й домудрувався,<br />
Лиш сокиру притащив,<br />
З дупла прорубався.</p>
<p>Гиц із дуба на коня!<br />
Кінь собі брикає,<br />
А сокира моя все<br />
Зад йому рубає.</p>
<p>Нагадався за сім миль,<br />
Назад подивився,<br />
А у коня, як на сміх,<br />
Лиш перед лишився.</p>
<p>Я і взявся йому зад<br />
З верби підправляти,<br />
І підправив, та й заліг<br />
На годинку спати.</p>
<p>А кінь ходить по траві,<br />
І перед пасеться,<br />
А зад росте та й росте,<br />
Аж до неба пнеться.</p>
<p>А для моїх шпаченят<br />
Того було й треба —<br />
Додряпались по вербі<br />
До самого неба.</p>
<p>Пробудився — до шпаків —<br />
Та де вже до ката!..<br />
Аж на небі половив<br />
Свої шпаченята!..</p>
<p>Ото знову до верби!<br />
А верба й пропала,<br />
Бо коняка напаслась<br />
Та й, знать, побрикала.</p>
<p>Щастя тілько, що святі<br />
Не горшки ліпили,<br />
Але якось на той час<br />
Гречку молотили.</p>
<p>Розказав я їм біду,<br />
Випросив полови<br />
Та з полови ізсукав<br />
Мотуз прездоровий.</p>
<p>Вп’яв до неба та й униз!<br />
Мені й горя мало!..<br />
Аж до низу на сім миль<br />
Мотуза не стало.</p>
<p>Згори й кажуть, що скачи!<br />
Але я не хочу,<br />
Що вгорі собі урву,<br />
То внизу надточу.</p>
<p>І спускаюсь собі вниз,<br />
Мало й остається,<br />
Ще б урвати кілька раз,<br />
А мотуз не рветься.</p>
<p>І висів я кілька літ,<br />
Мамина дитина,<br />
І висохла, як дупло,<br />
Уся середина.</p>
<p>А рій якось пролітав<br />
Та туда й забрався,<br />
Наніс меду, щільників,<br />
Розхазяювався.</p>
<p>Наніс меду кілька пуд,<br />
Ну його з бідою!..<br />
Мотуз рветься — я в багно<br />
Чуть не з головою.</p>
<p>А тут якось по багні<br />
І качка ходила,<br />
На чуприну набрела,<br />
Гніздо собі звила.</p>
<p>Яєць много нанесла.<br />
За дітей помовка,<br />
Аж нечистая несе<br />
Голодного вовка.</p>
<p>Та фурнула з голови,<br />
А той завинувся,<br />
Поїв яйця та й на чуб<br />
Хвостом обернувся.</p>
<p>А я за хвіст: «Гуттю-га!»<br />
А вовк налякався<br />
Та як скочить — я і — гоп!<br />
На світ показався!</p>
<h4>II</h4>
<p>І ото вже я підріс,<br />
Літ десяток було;<br />
Дід ходив ще без штанів,<br />
А батька й не було.</p>
<p>То, бувало, коли хто<br />
В гості запрошає,<br />
То дід сяде на полу<br />
Та мене й питає:</p>
<p>«А хто ж, сину, піде з нас?»<br />
То я його гладжу:<br />
«Та хто б, — кажу, — не пішов,<br />
Все то їдно, — кажу. —</p>
<p>Або я піду туди,<br />
А ви сидіть, діду;<br />
Або ви собі сидіть,<br />
А я туди піду».</p>
<p>А зимою холодно,<br />
Нічим затопити,<br />
То й питається дідунь:<br />
«Що, сину, робити?»</p>
<p>А що ж, — кажу, — тра комусь<br />
Їхати в дубину!»<br />
То, бувало, й каже дід:<br />
«Хто ж поїде, сину?»</p>
<p>То я й кажу: «Хоч сидіть,<br />
А я не поїду!<br />
Хоч посиджу я за вас,<br />
А ви їдьте, діду!»</p>
<p>То, бувало, й їде дід…<br />
А раз таки, в біса,<br />
Потягнувся вже і я<br />
За дідом до ліса.</p>
<p>Тілько входимо у ліс,<br />
Аж купа ломаччя!<br />
Я сокирою гу-гуп! —<br />
Заєць з-під ломаччя.</p>

<div>




</div>

<p>А ми собі не страшкі!..<br />
«Гуттю-га!» — на зайця!<br />
Та живенько до ломач —<br />
Аж там сиві яйця.</p>
<p>«Заберімо!» — «Заберім!»<br />
Зважили дрючками,<br />
То насилу що згорнув<br />
У шапку руками.</p>
<p>Ото я їх і приніс,<br />
А в нас на ту пору<br />
Розквокталася свиня,<br />
Квокче коло двору.</p>
<p>«Пійміть, діду!» Дід пійняв,<br />
Посадив на яйця…<br />
То ми мали шість волів,<br />
Як орлів, від зайця.</p>
<p>Зараз таки й запрягли,<br />
Припічок зорали,<br />
То такого ж, кажу, ми<br />
Того хліба мали!..</p>
<p>Що як то вже нам женців<br />
Прийшлося збирати,<br />
То безрукая якась<br />
Сама прийшла жати.</p>
<p>І нажала ж вона нам<br />
Та кіп наскладала,<br />
І стебла вже не було,<br />
А та іще жала.</p>
<p>«А що, сину? — каже дід. —<br />
Треба спогадати,<br />
А де-то ми ті стирти<br />
Будем закладати?»</p>
<p>То, бувало, я сиджу<br />
Та й дідові раджу:<br />
«Адже у нас комин е,<br />
На комині! — кажу. —</p>
<p>На комині як складем,<br />
То й не тра сушити,<br />
А на печі, як бог дасть,<br />
Будем молотити!»</p>
<p>То, бувало,святий хліб<br />
Аж комин колише!..<br />
Їдна тілько нам біда,<br />
Що вклюнулись миші.</p>
<p>А кіт якось на полу<br />
Із дідунем грався,<br />
Від дідуня гиць на піч,<br />
В закутку закрався…</p>
<p>Та як хвостом замахнув —<br />
Жиди б його з’їли! —<br />
То в помийницю стирти<br />
Так і полетіли!</p>
<h4>III</h4>
<p>А ото вже дід підріс<br />
Та й і одубився;<br />
Після нього через рік<br />
І батько родився.</p>
<p>Та ото вже тра було<br />
Батька мені вчити;<br />
Але зато, як навчив, —<br />
То-то було жити!</p>
<p>Все було у нас їдно:<br />
Здатність і заможність,<br />
І хазяйство, й ремество,<br />
І смак, і набожність.</p>
<p>Мати любить все парне,<br />
А ми з батьком кисле,<br />
Мати парить по селу,<br />
А ми собі киснем.</p>
<p>Мати ходить цілий день,<br />
Тілько оглядає,<br />
А ми з батьком уночі<br />
Вудку закидаєм.</p>
<p>То, бувало, таки так<br />
В добрую годину,<br />
Як не клюнеться кожух,<br />
То тягнем свитину.</p>
<p>Купувати коли що —<br />
То рука дрижала,<br />
Зато купим, то по нас<br />
Аж земля движала.</p>
<p>А набожні що були,<br />
То сохрани, боже!<br />
Як до церкви серед дня<br />
І не пустять, може,</p>
<p>То, бувало, уночі<br />
Церкву підкопаєм,<br />
Помолитись хоч на час<br />
Таки повлізаєм.</p>
<p>То так собі розжились,<br />
Що й світлицю мали,<br />
Світилося, куди глянь,<br />
Лиш стовпи стояли!</p>
<p>А одежі що було!<br />
Боже, твоя воле!<br />
Вісім було свит бери,<br />
А все тіло голе.</p>
<p>Та й хазяйство таки ми<br />
Поряднеє мали,<br />
Бо сусіди навкруги<br />
В два плуги орали.</p>
<p>Та й воли які були!<br />
Рога не дістати,<br />
Бо то чорт його і мав<br />
Кому доставати.</p>
<p>А як поле ізорем,<br />
То вже чиє краще?<br />
То.не наше, а чуже,<br />
То чуже, не наше.</p>
<p>А раз мати таки нам<br />
Збитка ізробила:<br />
Взяла батьковий кожух<br />
Та й гречку накрила.</p>
<p>А худоби було шмат,<br />
Гречка лиш біліла,<br />
Та з кожуха як пішла —<br />
Чисто гречку з’їла.</p>
<p>А було й таке у нас,<br />
Що ми й лавки мали,<br />
Та все-таки через ню<br />
І то позбували.</p>
<p>Як умерла — де було<br />
Домовини взяти?<br />
Мусили вже для біди<br />
І лавки віддати.</p>
<p>Та ще потім по біді<br />
І обід справляли,<br />
Взяли собі понад став<br />
Людей поскликали.</p>
<p>Та й просимо їх удвох:<br />
«Пийте юшку, люди!<br />
Як вип’єте теє все —<br />
То там рибка буде!»</p>
<p>А тепер ми розійшлись —<br />
Батько шинк тримати,<br />
А я не так до шинка,<br />
Як люблю орати.</p>
<p>Батько п’яний все держить<br />
За шинок рукою,<br />
А я орю, як уп’юсь,<br />
Носом за корчмою.</p>

<div></div>