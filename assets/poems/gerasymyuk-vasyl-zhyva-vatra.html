<strong>Герасим’юк Василь – Жива ватра</strong>
<p>Дерево тремо об дерево,<br />
доки не народиться вона.<br />
Вона помирає тільки раз,<br />
тому бережемо її.</p>
<p>Ми знову виведем наші отари на наші гори<br />
і за древнім полонинським звичаєм<br />
проженемо крізь неї –<br />
щоби ніяка пошесть не напала,<br />
щоби жоден хижак не внадився,<br />
щоби громи із блискавками не розігнали,<br />
щоби підступний гад вим’я не виссав,<br />
щоби злий дух у провалля не завів.</p>

<div>




</div>

<p>Ми бережемо живу ватру.<br />
Ми заледве не стали отарою<br />
на високім пасовиську.<br />
Але коли ми навіть, як отара,<br />
пройдемо крізь неї,<br />
тоді дамо іншим дорогу до Сінаю.</p>
<p>Нас оберігає жива ватра,<br />
але ми добре знаємо,<br />
що кого жде<br />
на високім пасовиську.</p>

<div></div>