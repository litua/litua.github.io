<strong>Максим Рильський – Взабрід</strong>
<p>Я з батьком — ще малий — у вітряному лісі<br />
Ішов стежиною (казали ми: взабрід).<br />
Прозора височінь здавалася як лід,<br />
Та, мов живі, листки в височині вилися.</p>
<p>Як ніжно, дружньо ми за руки узялися,<br />
Як обрій, що уже од приморозку зблід,<br />
Далекий провіщав і радісний похід!<br />
В які мережива тонкі гілки вплелися!</p>

<div>




</div>

<p>Я ще не знав тоді, що над його чолом,<br />
Неначе шуляк, смерть поблискує крилом<br />
І кігті випуска, рокуючи на муку…</p>
<p>Чому ж, чому не став я на безумний бій?<br />
Чом не міцніше я в своїй руці малій<br />
Держав його стару, гарячу й мудру руку?</p>

<div></div>