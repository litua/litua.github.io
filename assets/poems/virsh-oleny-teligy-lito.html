<strong>Олена Теліга – Літо</strong>
<p>Топчуть ноги радісно і струнко<br />
Сонні трави на вузькій межі.<br />
В день такий віддатись поцілункам!<br />
В день такий цілим надхненням жить!</p>
<p>П’яним сонцем тіло налилося,<br />
Тане й гнеться в ньому, мов свіча, —<br />
І тремтить схвильоване колосся,<br />
Прихилившись до мого плеча.</p>

<div>




</div>

<p>В сотах мозку золотом прозорим<br />
Мед думок розтоплених лежить.<br />
А душа вклоняється просторам<br />
І землі за світлу радість — жить!</p>
<p>І за те, що стільки уст палило<br />
І тягло мене вогнем спокус,<br />
І за те, що замінить не сила —<br />
Ні на що — твоїх єдиних уст!</p>

<div></div>