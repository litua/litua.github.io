<strong>Леся Українка – «…Так прожила я цілу довгу зиму…»</strong>
<p>…Так прожила я цілу довгу зиму.<br />
Зима минула, і весна настала, –<br />
Для мене все однакова пора.<br />
Мій час пливе собі так тихо-тихо,<br />
Як по ставку пливе листок сухий.<br />
Чудне життя… якби часами серце<br />
Живим жалем і болем не проймалось,<br />
Не знала б я, чи справді я живу,<br />
Чи тільки мріється мені життя крізь сон.<br />
Стіни чотири тісно оточили</p>

<div>




</div>

<p>Мене навколо: се ж увесь мій світ.<br />
Там, за вікном, я чую, світ інакший<br />
Шумить-гуде, веде свою розмову.<br />
І туркіт повозів, і людські голоси,<br />
Дзвінки трамваїв, гомін паровозів<br />
Зливаються в одну тремтячу ноту,<br />
Мов тремоло великої оркестри.<br />
І день і ніч гуде ота музика.<br />
Який шумливий світ там за вікном!<br />
Та я його не бачу. Тільки й видко<br />
Мені з вікна шматок різьби на брамі<br />
Та ще тополю із міського саду,<br />
Крізь неї часом зіронька світила.<br />
Ще видко неба стільки, що в вікні.<br />
Тепер я знаю, що весна надворі,</p>
<p>Бо соловейки здалека щебечуть,<br />
Лунає гомін листя молодого,<br />
І крізь тополю вже зорі не видко.<br />
Раніш я знала, що була зима,<br />
Бо миготіли за вікном сніжинки<br />
Та срібні візерунки на шибках.<br />
Оце мені уся пори признака…<br />
І жаль мені, і думаю я з жалю:</p>
<p>Та чи не так, як от тепер весну,<br />
Я бачила кохання, й молодощі,<br />
І все, чим красен людський вік убогий?<br />
Те все було, та тільки за вікном.<br />
25.04.1897</p>

<div></div>