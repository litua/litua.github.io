<strong>Микола Руденко – Філософе з чарівними очима…</strong>
<p>Філософе з чарівними очима,<br />
Із добротою в глибині зіниць!<br />
Ще є в нас, люба, крила за плечима,<br />
Що не дозволять нам упасти ниць.</p>
<p>Я стільки втратив!..<br />
Від тієї втрати<br />
Пече у серці незагойний шов…<br />
Та, мабуть, Бог не прагнув покарати,<br />
Раз я тебе, просвітлену, знайшов.</p>
<p>Хай багатіють вправні романісти,<br />
З томів будують паперовий мол.<br />
Їм, неборакам, треба пити, їсти<br />
Та няньчити казенний ореол.</p>
<p>Вони не знають, що у Леті втопли,<br />
Хоч слава в них широка і гучна.<br />
А ми зумієм жити на картоплі,<br />
Зате не втратим чесні імена.</p>

<div>




</div>

<p>Горить, бринить між нашими серцями<br />
Добута в зорях полум’яна нить.<br />
Аби ми стали чесними борцями,<br />
Що здатні шлях безумству припинить.</p>
<p>Ще в людях оживають троглодити —<br />
Не вмер потік печерної імли…<br />
О люди, люди!..<br />
Як вас розбудити,<br />
Щоб ви до Сонця очі підняли?</p>
<p>Як оживити ті ріденькі сходи,<br />
Що засихати почали давно?<br />
Як пояснити вам, що без свободи<br />
Не зійде в душах вогняне зерно?..</p>
<p>Ходім, філософе…<br />
Бо десь пізніше<br />
Ми всі провалимось у ніч глуху.<br />
Сковороді іти було трудніше —<br />
Йому ж бо ти не стрілась на шляху.</p>
<p><em>26.06.1973.</em></p>

<div></div>