Стус Василь – Останній лист Довженка<p>Прозаїки, поети, патріоти!<br />
Давно опазурились солов’ї,<br />
одзьобились на нашій Україні.<br />
А як не чути їх? Немає сил.<br />
Столичний гамір заважкий мені.<br />
І хочу вже на затишок, і, може,<br />
на спокій хочеться на придеснянський,<br />
і хочеться на мій селянський край.<br />
Пустіть мене до себе. Поможіть<br />
мені востаннє розтроюдить рану,<br />
побачити Дніпро, води востаннє<br />
у пригірш, із криниці зачерпнуть.<br />
Нехай грызуть днiпровi гострi кручi<br />
моє зболіле серце. Хай гудуть<br />
чернігівські просмолені ліси.<br />
Пустіть мене в просмолене дитинство.<br />
Бо кожну ніч порипують бори,<br />
і ладаном мені живиця пахне,<br />
і дерева, як тіні предковічні,<br />
мене до себе кличуть і зовуть.<br />
Пустіть мене у молодість мою.<br />
Пустіть поглянути. Пустіть хоч краєм,<br />
хоч крихіткою ока ухопить<br />
прогірклу землю. Звіхолили сни<br />
мій день, і ніч мою, й життя прожите.<br />
Пустіть мене до мене. Поможіть<br />
ввібрать в голодні очі край полинний<br />
і заховать на смерть. Пустіть мене —<br />
прозаїки, поети, патріоти.<br />
VI. 1964</p>

<div>




</div>

<p>автор: <strong><a href="http://onlyart.org.ua/?page_id=7510">Стус Василь</a></strong></p>

<div></div>