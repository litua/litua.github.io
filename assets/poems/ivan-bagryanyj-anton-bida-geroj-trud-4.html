<strong>Іван Багряний – Антон-Біда — Герой Труда (Розділ №5)</strong>
<p>Привіт, привіт, привіт, привіт,<br />
Товаришу і брате!<br />
Та й лавреатові привіт.<br />
Привіт, лауреате!</p>
<p>О, лавроносний рачколаз!<br />
Хотів би ж я уздріти раз<br />
Який ти б був, коли б тебе<br />
Взяло на цундру У-Ге-Бе.</p>
<p>Але тебе це обійшло.<br />
То ж слухай<br />
з іншим як було.</p>
<p>І знай:<br />
не зло в словах оціх.<br />
Не хочу я щоб бито всіх,</p>
<p>Бо людське серце у Біди!<br />
Ти пам’ятай про це завжди.<br />
Але тебе те обійшло, —<br />
То ж слухай<br />
з іншим як було.</p>
<p>Щоб знав, як судять без суда.<br />
Галло!<br />
Говорить сам Біда.</p>
<p>І<br />
Від Лєнінграду по Ростов,<br />
З Одеси по Камчатку —<br />
Гуляє Ніколай Єжов<br />
У сталінських “перчатках”.</p>
<p>Простіть, не так. Ну, що за знак!<br />
Я ж знав цю всю “частушку”,<br />
А переплутав, мов новак,<br />
“Звєрюшку” і “Царь-Пушку”.</p>
<p>Від стін Кремля і навпростець —<br />
По селах і столицях<br />
Гуляє “мудрий наш отець”<br />
В “єжовських рукавицях”,</p>
<p>Йде з зореносної Москви<br />
До Києва й Ростова, —<br />
Пуска на всіх, щоб знали ви,<br />
Опричника Єжова, —</p>
<p>На всіх, на всіх,<br />
кого зустрів,<br />
Із сталінських позицій, —<br />
Проти мільйонів “ворогів”<br />
Та ріжних “опозицій”</p>
<p>Пустив його по всій землі,<br />
Як тую відьму на мітлі.</p>
<p>Від стін Кремля,<br />
від стін Кремля<br />
Взялася криком вся земля…</p>
<p>Не “будь готов!”<br />
“В с і г д а  г о т о в !!”<br />
Гагакнув Ніколай Єжов.</p>
<p>І закрутилися, як стій,<br />
“Конвеєри” з “врагами”.<br />
І стало все в країні тій<br />
Геть<br />
догори ногами.</p>
<p>Згубилась міра всіх понять<br />
Як заходивсь Єжов панять.</p>
<p>Малюта виліз десь із мряк…<br />
З марксизму — став пістряк…<br />
Зробився бомбою буряк…<br />
І рибою став рак…</p>
<p>Свобода — це закритий рот…<br />
Ну, словом —<br />
все “наоборот”.</p>
<p>Знявсь крик зблизька,<br />
знявсь крик здаля, —<br />
Взялася криком вся земля.</p>
<p>“Царь-Пушка” б’є,<br />
“Царь-Пушка” б’є,<br />
“Царь-Пушка” б’є і глушить!</p>
<p>“Звєрюшка” рве,<br />
“Звєрюшка” мне,<br />
“Звєрюшка” тне і душить!</p>
<p>Це розгулялася чума<br />
Із сталінських позицій,<br />
Це інквізиція сама,<br />
Найбільша з інквізицій.</p>
<p>“Царь-Пушка” б’є,<br />
“Царь-Пушка” б’є,<br />
“Царь-Пушка” ж б’є і глушить!</p>
<p>“Звєрюшка” рве,<br />
“Звєрюшка” мне,<br />
“Звєрюшка” тне і душить!</p>
<p>Супроти всіх,<br />
супроти всіх<br />
Гей скільки сил ударних, —<br />
Супроти “правих”,<br />
“лівих”<br />
й тих…<br />
Ну, перпендикулярних.</p>
<p>“Царь-пушка” б’є,<br />
“Звєрюшка” рве<br />
Із сталінських позицій…</p>
<p>Затрепетало все живе<br />
Уже й не з опозицій.</p>
<p>Загрохотали в еСеСеР<br />
Конвеєри з “врагами”.<br />
І стало в цій країні все<br />
Геть<br />
догори ногами.</p>
<p>І націдив дует оцей<br />
Червоної живиці!!.</p>
<p>Зробились пострахом людей<br />
“Єжовські рукавиці”.</p>
<p>Так от до цих от “рукавиць”<br />
Повергли і Антона ниць.</p>
<p>ІІ<br />
За загратованим вікном<br />
Летять листки кленові…<br />
Настали дні,<br />
такі смішні,<br />
Такі смішні і нові!</p>
<p>Дожився я, Антон Біда,<br />
До  в и щ и х  почестей Труда:</p>
<p>За те, що потом я скропив<br />
Свій орден той шахтарський,<br />
Мене тим орденом лупив<br />
В лице опричник царський…<br />
Ах, вибачте!<br />
Це кривдить здря<br />
Навіть російського царя.</p>
<p>Не царський,<br />
с т а л і н с ь к и й  вістун!<br />
Такий добряк,<br />
такий пустун,<br />
Такий… такий, сказати би,<br />
А п о с т о л<br />
н о в о ї  д о б и !</p>
<p>Він щалив орденом в лице,<br />
Аж чуть було за ґрати…<br />
І  н е  с п і в а л и  п р о  о ц е<br />
П і с е н ь  л а у р е а т и !</p>
<p>Ні, не співали про оце<br />
Пісень лауреати,<br />
Як Орденом Труда<br />
в лице<br />
Героя<br />
били,<br />
брате!..<br />
Лише співав оцей пустун,<br />
Оцей садист,<br />
оцей свистун,<br />
Оцей… оцей, сказати би,<br />
Апостол нової доби.</p>
<p>Та те, що цей “співець” співав,<br />
Цього мабудь<br />
ніхто б не втяв…</p>
<p>Ах,<br />
лавроносний віршомаз!<br />
Хотів би ж я уздріти раз<br />
Коли б отак,<br />
Коли б т е б е<br />
Взяло на цундру У-Ге-Бе.</p>
<p>ІІІ<br />
Ой, не співали Кумачі —<br />
Ті сталінські сурмили, —<br />
Як Орденом Труда вночі<br />
В лице<br />
Героя<br />
били…</p>
<p>Лише співав оцей пустун,<br />
Оцей садист,<br />
оцей свистун,<br />
Оцей… оцей, сказати би,<br />
Апостол нової доби:</p>
<p>Гей, на широкій на груді<br />
Медаля мосянжова,<br />
А на столі напереді —<br />
Кулак,<br />
як бюст Єжова.</p>
<p>Пізнати враз слугу “отця” —<br />
Тяжкий кулак замість лиця,<br />
Тяжкий кулак, сказали б ви,<br />
Замісто серця й голови.</p>
<p>А там де серце:<br />
рветься вдаль,<br />
Блищить, блищить, блищить медаль.</p>
<p>Ой, на груді в бутоні лент<br />
Медаля мосянжова!<br />
А на стіні — еквівалент,<br />
Страшний портрет Єжова.</p>
<p>То угорі висить Нарком,<br />
Малюти брат кривавий,<br />
А унизу із кулаком<br />
Його опричник бравий.</p>
<p>Там на стіні — “герой-нарком”,<br />
Чи пак “нарком із криці”.<br />
А на столі над бережком<br />
“Єжовські рукавиці”, —</p>
<p>Скажи простіш, часу не гай:<br />
Залізний шворінь і нагай,<br />
Та ще обценьки на стільці,<br />
Та ще мотузка на бильці.</p>
<p>Оце і є вони такі<br />
Епохи компоненти, —<br />
Тих “рукавиць” страшних брачкі,<br />
Ударні елементи.</p>
<p>Та це не всі! Нова пора<br />
Уміє все зужити:<br />
У рух пішло задля добра<br />
Усе<br />
чим можна бити.</p>
<p>Бо, бач, тепер, в цій порі<br />
Та в цій ясній країні<br />
Все стало дриґом догори,<br />
Все стало раком нині:</p>
<p>Колись казали — “бытие”<br />
Кує “сознашие” твоє.<br />
Тепер —<br />
“сознание” твоє<br />
“Определяєт б і т і є”!</p>
<p>То ж щоб “сознания” гора<br />
Далась опреділити,<br />
У рух пішло задля добра<br />
Усе<br />
чим можна бити.</p>
<p>IV<br />
Гей на груді в бутоні лент<br />
Медаля мосянжова,<br />
А на стіні — еквівалент,<br />
Страшний портрет Єжова.</p>
<p>Єжов пильнує звисока<br />
Ударну працю п’ястука.<br />
П’ястук пильнує, б’є й товче,<br />
Щоб дав Нарком медалю ще.</p>
<p>А перед ними — тінь бліда,<br />
Побитий вщент<br />
Герой Труда.</p>
<p>За експерта ж (пильнує це!) —<br />
Начальний гість московський,<br />
Як краще орденом в лице<br />
Біду свистун єжовський.</p>
<p>Блищить, блищить в бутоні лент<br />
Медаля мосянжова.<br />
Трощить кулак, збиває вщент,<br />
Тяжкий,<br />
як бюст Єжова.</p>
<p>V<br />
Щоб признавався Антон в гріхах<br />
Страшних, несотворенних,<br />
Його собачили в льохах<br />
Між всіх отих “презренных”</p>
<p>Товкли його найзліші з злих<br />
І голодом морили,<br />
І на “великих” і “малих”<br />
“Конвеєрах” крутили,<br />
І знов тягали по льохах…<br />
Щоб признававсь Антон в гріхах.</p>
<p>Таку, бач, почесть мав Біда<br />
Тому,<br />
що він Герой Труда.</p>
<p>Герой Труда!<br />
Труда Герой!..<br />
Тому щосили в зуби й “крой”!</p>
<p>Щоб орден став у печінках!<br />
Щоб признавався він в гріхах!:</p>
<p>Як він не вугіль-антрацит<br />
Лупав в пітьмі забою,<br />
А яму Сталіну (ось цить!)<br />
Рив “тихою сапою”.</p>
<p>Як він, куркульський корінець,<br />
Проліз у глиб Донбасу,<br />
Щоб там розкласти укінець<br />
І вугілля,<br />
і масу!</p>
<p>Як він, куркульський цей синок,<br />
Звивався над програму,<br />
Щоб пролетарський той шматок<br />
Хапать по кілограму!</p>
<p>Як він, цей “злосний”, лютий “враг”,<br />
Перекидав ваґони…<br />
Як він понищив “в пух і прах”<br />
Совєтські террикони…</p>
<p>Як він ламав…<br />
Як він давив…<br />
Як він псував…<br />
Як він кривив…</p>
<p>Як він зумисне (бо тонкі<br />
Фальшиві документи!)<br />
Замазав сажою “баньки” —<br />
Куркульські елементи!</p>
<p>Як він, нарешті, вглиб заліз,<br />
Кидаючи Вітчизну,<br />
Щоб крізь вугілля<br />
й землю крізь<br />
Не бачить комунізму!</p>
<p>Як він усе саботував!<br />
Як він лице своє ховав!<br />
Як нишком слав він сухарі<br />
Десь куркулівні,<br />
тій сестрі,<br />
І тим (геть випертим з радян)<br />
Куркуленятам в Ромодан!</p>
<p>Як він…<br />
Ну, словом, і в ваґон<br />
Не забере гріхів Антон.</p>
<p>Так от, щоб цей Герой Труда<br />
В усіх гріхах<br />
п р и з н а в с я ! “Да!!!”</p>
<p>Але Антон… Антон не міг…<br />
О, Боже мій, прости цей гріх<br />
Супроти того молодця<br />
Й супроти Сталіна-отця!</p>
<p>Вже ж як<br />
кулак<br />
над ним<br />
старавсь!<br />
І все таки —<br />
в і н  н е  п р и з н а в с ь !</p>
<p>І чи не “злосний враг” лихий!<br />
Ну, не признавсь, хоч ти убий.</p>
<p>Бо, бачиш, цей Антон Біда<br />
(Ну, як таке от знести!)<br />
Був не лише Герой Труда,<br />
А ще <b>Герой і чести</b>.</p>
<p>Не для брехні він народивсь,<br />
Так само й не для страху;<br />
Своєю честю він гордивсь;<br />
Не скривдив і комаху, —</p>
<p>Був тихий, смирний, як вода,<br />
Але…<br />
був гордий цей Біда.<br />
Тому — за честь<br />
хоч ти й розпни!<br />
Він не боявся й сатани.</p>
<p>І чи не “злосний”, лютий “враг”!<br />
Отак<br />
і не признавсь в гріхах.</p>
<p>Даремно хмурився нарком.<br />
Дарма махав той п’ястуком.<br />
Про “маму” докидав слівце<br />
Даремно гість московський.<br />
І шкварив орденом в лице<br />
Дарма свистун єжовський.<br />
Не помогло й бильце з стільця…</p>
<p>Та мукам<br />
не було<br />
кінця.</p>
<p>О, комунальний віршопис!<br />
Ти смачно п’єш<br />
і м’яко спиш.<br />
Хотів би ж я уздріть тебе<br />
Отак<br />
на цундрі в У-Ге-Бе.</p>
<p>VI<br />
За загратованим вікном<br />
Летять листки кленові…<br />
Настали дні<br />
такі чудні,<br />
Такі чудні і нові.</p>
<p>Антон страждав і гнив в тюрмі,<br />
На всенароднім “злеті”,<br />
Але й учивсь Антон в тюрмі,<br />
Як і університеті.</p>
<p>Він політграмоту нову<br />
Учив не в книгах, —<br />
на яву.</p>
<p>Вгорі він мав “політ-состав”:<br />
Найкращих інструкторів.<br />
А унизу — Антон пізнав<br />
Найліпших професорів.</p>
<p>Вгорі він мав —<br />
життя “оплот” —<br />
“Єжовські рукавиці”.<br />
А унизу — не анекдот, —<br />
Суспільство у темниці,<br />
Весь крин<br />
новітніх громадян!<br />
Немов<br />
у краплі океан.</p>
<p>За загратованим вікном<br />
Летять листки кленові…<br />
О, дні страшні!<br />
О, дні смішні!<br />
О, дні<br />
чудні<br />
і нові!</p>
<p>VII<br />
Ой, що ж це є,<br />
ой, що ж це є<br />
За “вороги народу”?<br />
Яких безчинств,<br />
яких злочинств<br />
Й якого вони роду?</p>

<div>




</div>

<p>Ой, що ж це, що ж це за такі<br />
За прежахливі птиці,<br />
Що проти них гайки, палки,<br />
І канчуки,<br />
і мотузки, —<br />
— “єжовські рукавиці”?!</p>
<p>О, брате мій, пробач, прости, —<br />
Ці вороги прокляті —<br />
Вони<br />
т о ч н і с і н ь к о  як Ти!<br />
Точнісінько,<br />
мій Брате!</p>
<p>Де їхній гріх?<br />
В чім вади всі? —<br />
Сам Бог не зна на небесі.</p>
<p>Вони сидять тут взагалі<br />
Тому що (сміх та й годі!)<br />
У зореносному кремлі<br />
Сказивсь “отець народів”.</p>
<p>Сказивсь отець всіх “мас” і “рас”<br />
Та й став їх нищити, “як клас”,<br />
Ті маси тобто,<br />
й раси теж, —<br />
Взяв на московський їх правеж.</p>
<p>Взяв на єжовський їх правеж —<br />
Отак,<br />
за здорово живеш.</p>
<p>Щоби ніхто,<br />
ні з ким<br />
й ніде… —<br />
Пожалуйте в енкаведе!</p>
<p>А там вже правило своє:<br />
“Була б душа, —<br />
стаття ж вже є!”</p>
<p>Ой, це ж вони в страшнім числі,<br />
Всі трударі —<br />
радяни!<br />
Це зореносної землі<br />
Щасливі громадяни!:</p>
<p>“Ухильники” і “шкідники” —<br />
Колгоспники й робітники,<br />
І професори,<br />
і митці, —<br />
Все пролетарські молодці.</p>
<p>За що ж їх взято на правеж?<br />
А так,<br />
за здорово живеш.<br />
Це ери нової секрет.<br />
Це знає хіба “тато”.<br />
Мабудь тому цей вініґрет<br />
Що їх…<br />
що їх багато!</p>
<p>Сиділи, брате, тут такі,<br />
Такі жахливі птиці!!:<br />
Сиділи тут за колоски,<br />
За ріпу й за кислиці,<br />
За анекдоти-баєчки,<br />
Чи пак за небилиці,<br />
І хто сказав “галош нема”.<br />
Тому однаково тюрма.</p>
<p>І хто сказав “кулак свербить” —<br />
І той сидить,<br />
та як сидить!<br />
Бо це ж готовий “терорист”,<br />
“Бандит”,<br />
“повстанець”<br />
і “фашист”.</p>
<p>Ну, словом, — взято ворогів<br />
Із сталінських позицій<br />
Геть з всіх шарів, з усіх фахів,<br />
З преріжних “опозицій”;</p>
<p>І з “ухилів” узято їх —<br />
Цих парних і непарних —<br />
З тих “правих”,<br />
“лівих”,<br />
“центрових”<br />
І “паралельних”<br />
і кривих,<br />
І перпендикулярних,</p>
<p>Ну, словом, з незчисленних, сфер,<br />
Бо<br />
у х и л и в с ь  в е с ь  е С е С е Р.</p>
<p>Тому так і багато їх,<br />
Тих “ворогів”, братів твоїх!</p>
<p>А всі вони, злочинці ті, —<br />
Це люди чесні<br />
і прості.</p>
<p>Але —<br />
їх бито цілі дні, —<br />
І кожен з них “признавсь” вповні.</p>
<p>Тобто, на вимогу “отця”,<br />
“Роззброївся аж до кінця”.</p>
<p>Признався він:<br />
що риба рак,<br />
що хліб буряк,<br />
що гуска грак,<br />
що він верблюд,<br />
що він пістряк…<br />
І що в тюрмі сидіти все —<br />
Найбільше щастя в еСеСеР!</p>
<p>Це й значить:<br />
на наказ “отця”<br />
<b>“Роззброївся<br />
аж до кінця”</b>.</p>
<p>І от тепер вони стають,<br />
Як ті листки кленові…<br />
Ні,<br />
тут, бач, з них <b>нових</b> кують<br />
На ленінській основі.</p>
<p>За загратованим вікном<br />
Листки, листки кленові…<br />
О, дні страшні,<br />
о, дні смішні,<br />
о, дні чудні і нові!</p>
<p>VIII<br />
Від плям страшних не видно стін,<br />
Від тиску гнуться грати…<br />
У тім підвалі наш Антін<br />
Був триста сорок п’ятим.</p>
<p>Велика річ соціялізм!<br />
Прямий — як хвіст на редьці! —<br />
Трудящі геть в суціль злились,<br />
Як в бочці оселедці!!</p>
<p>Ось комунізму знамено!<br />
Він тут в найвищій точці! —<br />
Трудящі злиплися в одно,<br />
Як оселедці в бочці!</p>
<p>Ура, ура! Це в цій норі<br />
Він сяє, як у призмі:<br />
В лемішку злиплись трударі,<br />
“Пани” при комунізмі!!</p>
<p>І славлять “батька” до схочу.<br />
І сліпнуть, тліють від плачу.</p>
<p>Велика річ Комуни суть,<br />
Комуни грім практичний:<br />
Поки їм їсти принесуть,<br />
Йде плач комуністичний.</p>
<p>Велика річ комуни суть,<br />
Велика річ, їй-право!:<br />
Трудящих жмуть,<br />
у зуби б’ють<br />
Наліво і направо.</p>
<p>ІХ<br />
Ламають ребра, шкіру спин<br />
Дублять і рівно правлять…<br />
Це справді він — це справді крин<br />
Братерства й рівноправ’я!</p>
<p>Усі до нього черги ждуть —<br />
Велика річ Комуни суть! —<br />
Туди вони ногами йдуть,<br />
А звідти їх в рядні несуть.</p>
<p>Зрівнявсь “куркуль” і “пролетар”.<br />
Велика річ Комуни дар!!</p>
<p>Велика річ! Велика ж річ!<br />
Часи такі ж великі! —<br />
Киплять в льохах і день і ніч<br />
Десь стогони і крики.</p>
<p>То там рівняють громадян,<br />
Всіх виправляють з хрустом.<br />
О, той Прокруст! Він був профан<br />
Перед оцим Прокрустом!</p>
<p>То ж там серед кривавих плям<br />
(Ось тема лавреату!!)<br />
Там правлять душі “куркулям”<br />
І “пролетаріяту”:</p>
<p>Вправляють в душі їм марксизм<br />
На Іллічових спицях,<br />
І історичний сталінізм<br />
В “єжовських рукавицях”.</p>
<p>Ура, ура! Ура, ура!<br />
Гудуть льохи й “підвали”…<br />
Яка ж і радісна пора,<br />
Коли б ви, братця, знали!</p>
<p>Велика річ соціялізм<br />
Прямий, як хвіст на редьці!<br />
Гіркий, як хрін,<br />
смішний до сліз<br />
В цій лютій оперетці.</p>
<p>Х<br />
За загратованим вікном<br />
Летять листки кленові…<br />
О, дні страшні!<br />
О, дні смішні!<br />
О, дні чудні<br />
і нові.</p>
<p>Там за вікном,<br />
там за “щитком” —<br />
За коробком залізним, —<br />
Летять листки…<br />
А тут таки<br />
Немов при комунізмі!</p>
<p>Там за вікном,<br />
там за “щитком”<br />
Летять листки кленові…<br />
Це ж <b>символ</b> тут,<br />
як десь живуть<br />
Творці мільйонові.</p>
<p>Ні ліжок тут,<br />
ані стільців,<br />
Ані столів для цих житців.</p>
<p>Лише стоїть у центрі ось,<br />
Поблискує містично,<br />
Величне ЩОСЬ,<br />
могутнє ЩОСЬ,<br />
Закрите герметично.</p>
<p>Стоїть воно те дивне ЩОСЬ,<br />
Я центр комуни ції,<br />
ось.</p>
<p>Залізне віко і кільце,<br />
І мов Монблан той диво це.</p>
<p>Стоїть воно, у блиск взялось,<br />
Мерехкотить містично,<br />
Величнє ЩОСЬ,<br />
могутнє ЩОСЬ,<br />
Закрите герметично.</p>
<p>Воно одно на колектив,<br />
Як цент життя людського!<br />
І щоб це диво обійти, —<br />
Немає тут такого.</p>
<p>Пишається, богам на зло,<br />
Всесильна ця приваба,<br />
Мов ленінізму джерело,<br />
Секретная кааба.*</p>
<p>Неначе прагнень інтеґрал,<br />
Мов світоч комунальний,<br />
Мов душ найбільший капітал,<br />
Магнет універсальний,</p>
<p>Немов новітніх всіх ідей<br />
Могутній конденсатор,<br />
Немов для нових цих людей<br />
Всіх мрій акумулятор.</p>
<p>Його поставила отут<br />
Для всіх сама Держава, —<br />
В нім сенс горінь,<br />
змагань,<br />
стремлінь<br />
І всіх свобод,<br />
і  п р а в а.</p>
<p>Тому воно й величнє ось,<br />
Те дивне ЩОСЬ,<br />
могутнє ЩОСЬ!</p>
<p>І все суспільство берегло<br />
Привабу цю залізну,<br />
Мов ленінізму джерело,<br />
Скарбницю сталінізму.</p>
<p>Залізне віко<br />
І кільце, —<br />
“П а р а ш а” зветься диво це!</p>
<p>Стоїть воно те дивне ЩОСЬ,<br />
Як центр комуни ції ось.</p>
<p>ХІ<br />
Стоїть на варті день і ніч<br />
Велика річ,<br />
цей “міт сторіч!”</p>
<p>Неначе прагнень інтеґрал,<br />
Мов світоч комунальний,<br />
Мов душ найбільший капітал,<br />
Магнет універсальний, —</p>
<p>Його поставила отут<br />
Для всіх сама Держава,<br />
В нім сенс горінь,<br />
змагань,<br />
стремлінь<br />
І всіх свобід,<br />
і  п р а в а.</p>
<p>Єдиний центр,<br />
єдиний курс<br />
І напрям генеральний,<br />
Єдина мисль,<br />
єдина суть<br />
І дух універсальний.</p>
<p>Збірник хотінь<br />
одна цвітінь<br />
І ухилів — ні трохи.<br />
Здобуток цілих поколінь!<br />
Шедевр ції епохи!</p>
<p>Тут здіснився утопій лад:<br />
Суспільство<br />
без “приватніх” вад!<br />
Централізації доба!<br />
Уніфікація раба!</p>
<p>Стоїть воно, на колектив<br />
Одно,<br />
незаміниме,<br />
Незаступиме… Словом, ти<br />
Як не крути, як не верти, —<br />
Ніяк не пройдеш мимо.</p>
<p>Мов Конституції тепло,<br />
Загально невід’ємне;<br />
Мов ленінізму джерело,<br />
Глибоке і таємне;</p>
<p>Залізне віко і кільце…<br />
“П а р а ш а”<br />
зветься диво це.</p>
<p>ХІІ<br />
О, незабутній “батьку” наш!<br />
О, людськости світило!<br />
Від комунальних тих параш<br />
Трудящих аж скрутило!</p>
<p>Це конституції тепло<br />
Ну просто таки глушить!<br />
Це ленінізму джерело,<br />
Як і на волі, душить.</p>
<p>Ані зітхнуть,<br />
ані дихнуть,<br />
Ні хліба вільно проковтнуть,</p>
<p>Бо так у душу й пре тобі<br />
Універсальний дух доби.</p>
<p>О, незабутній “батьку” наш!<br />
Хвала ж тобі за блиск параш!</p>
<p>Хвала тобі, о, “батьку” наш,<br />
За сяйво сталінських параш!!</p>
<p>О, батьку наш, о, батьку наш,<br />
Хвала тобі й за глиб параш!!</p>
<p>Хвала тобі за диво це,<br />
Що бідні люди мають центр!</p>
<p>Хвала тобі і за оце<br />
(Щоби носить) на нім кільце!</p>
<p>Хвала тобі і взагалі<br />
За тюрми всі на цій землі!</p>
<p>А ти, о, “батьків” віршомаз!<br />
Хотів би я уздріти раз<br />
Отак тебе біля параш,<br />
Що наділив нам “тато” наш!</p>
<p>ХІІІ<br />
За загратованим вікном<br />
Летять листки кленові…<br />
Ці дні страшні,<br />
ці дні смішні,<br />
Ці дні жаскі і нові<br />
Пройшов Антон як є сповна.<br />
І келиха<br />
допив до дна.</p>
<p>Спізнав всі методи ганьби<br />
І всі “конвеєри” доби.</p>
<p>Таких глумлінь,<br />
таких знущань,<br />
Такої, брат, наруги<br />
Не бачив світ! Ні тих страждань<br />
І розпачу,<br />
і туги.</p>
<p>Таких знущань,<br />
таких глумлінь!<br />
Терзань!<br />
І зла такого!<br />
Таких стогнань!!<br />
Таких квилінь!!! —<br />
Нема ніде й ні в кого.</p>
<p>Отут Антон спізнав всього<br />
В ті дні страшні, похмурі.<br />
І не списати мук його<br />
і на воловій шкурі.</p>
<p>Хлиснув Антон добра, хлиснув<br />
В цій ленінській фортеці!<br />
Він “конституцію ясну”<br />
Учив в найкращих спеців.</p>
<p>Хлиснув Антон, хлиснув… Аж жаль<br />
За роки молодії!<br />
Він “Конституції” скрижаль,<br />
Сказати б, вивчив в дії:</p>
<p>Усі параграфи ясні<br />
Йому вписались на спині.</p>
<p>А орден той (священний ще!)<br />
Геть об лице розбито вщент.<br />
І замість “Ордена”,<br />
йому<br />
Вождь “ордер” дав на Колиму.</p>
<p>П’ятнадцять літ Антон здобув,<br />
З “приколкою” к тому же!<br />
А те що він невинний був, —<br />
“До лампочки”, мій друже!</p>
<p>“Невинний був”! “Невинний був”!<br />
Якраз<br />
за те він і здобув.</p>
<p>…………………..</p>
<p>О, лавреатний рачколаз!<br />
Хотів би ж я уздріти раз,<br />
Який ти б був, коли б тебе<br />
Отак судило У-Ге-Бе,</p>
<p>Чи, скажем, там якесь ОСО!<br />
Чи “тройка” там,<br />
чи<br />
с а м  С о с о!</p>

<div></div>