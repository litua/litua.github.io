<strong>Павло Мовчан – Метушливці </strong>
<p>Не знайти чого шукали<br />
в лусковинні віддзеркалень:<br />
д е с ь, як висохла роса,<br />
щ о с ь, як звук у небесах,<br />
і к о л и с ь, як в мові слово.<br />
ВСЕ — раптово однакове:<br />
ти, вона, воно, вони,<br />
незнайомі і знайомі —<br />
п’ятипалі свистуни.<br />
Перетлили стільки всього,<br />
стерли стільки вже взуття,<br />
загострили всі дороги<br />
і загнались у життя.<br />
Зрахували все на світі,<br />
щ о с ь шукаючи в лічбі;<br />
та карби чітких одмітин<br />
чує кожен на собі?<br />
Просівали все на сито,<br />
щоб знайти к о л и с ь чи д е с ь,<br />
членували світ сердито,<br />
заглядали вглиб сердець.<br />
Не знаходили ні-чо-го,<br />
та й забули, щ о шукать…<br />
Трудять землю, трудять ноги,<br />
щоб хоч тінь свою спіймать.</p>

<div>




</div>

<p>***</p>

<div></div>