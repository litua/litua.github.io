<strong>Антонич Богдан-Ігор – Алхімія</strong>
<p>В маленькій келії душно, запах сірки.<br />
Засушений, мов сірка, жовтий маг<br />
в реторту п’ялить очі, повні спраг.<br />
Червоний біс регочеться із дірки.</p>
<p>Мов кльоша, золота над всім омана<br />
та опар в куреві кімнату губить.<br />
Дрижать в гарячці в’ялі, трухлі губи;<br />
блідий: “Апаге” буркотить, “сатанас”.</p>

<div>




</div>

<p>Та раптом скрикнув маг — ні, він не п’яний,<br />
очам не вірить: золото в реторті.<br />
Під стелю бризнув струмом регіт чортів.</p>
<p>І жах пішов до монастирських лав,<br />
ченці шепочуть: уночі над ранок<br />
о. Патрикій божевільним став.</p>

<div></div>