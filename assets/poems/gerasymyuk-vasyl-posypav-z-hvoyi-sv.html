<strong>Герасим’юк Василь – Посипав з хвої світлий пил…</strong>
<p>Посипав з хвої світлий пил.<br />
А зір — замало.<br />
І ріща із останніх сил<br />
мені палало.</p>
<p>Я миттю переплив ріку<br />
і пісню млосну.<br />
А ти сто літ, як в сардаку<br />
пішла на Босну.</p>

<div>




</div>

<p>З тобою мати і брати,<br />
й вуйки з вуйнами.<br />
А світлий пил із темноти<br />
завис над нами.</p>
<p>Під сардаками — киптарі<br />
і груди, й тиша…<br />
Лиш на зарінку угорі<br />
палає ріща.</p>
<p>І засипає світлий пил<br />
цю твердь по сволок.<br />
Ти йдеш по нім<br />
з останніх сил.<br />
І грає волох.</p>

<div></div>