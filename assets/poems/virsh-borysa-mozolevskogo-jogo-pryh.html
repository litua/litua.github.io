<strong>Мозолевський Борис – Його прихід</strong>
<p>Тихо як — ні шелесту, ні сплеску!<br />
Світло як — в душі і навкруги!<br />
Я чекав, і ось воно воскресло,<br />
Повінню зламавши береги.</p>
<p>Світ світає? Зацвітає вишня?<br />
Я з тобою — спи, кохана, спи.<br />
Як воно таке із нами вийшло<br />
На шпилястім гребені доби?</p>

<div>




</div>

<p>Стрілись, наче кремінь і кресало,<br />
Досвід мій і молодість твоя.<br />
Десь далеко скрипка воскресає,<br />
Славлячи святе твоє ім’я.</p>
<p>Аве, день, коли в цей світ прийшла ти!<br />
Аве, тінь коханої руки!<br />
Аве, бровеня твоє підняте,—<br />
На віки!</p>

<div></div>