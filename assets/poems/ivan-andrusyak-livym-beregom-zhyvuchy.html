Іван Андрусяк – лівим берегом живучи…<p><em>Юркові Бедрику</em></p>
<p>лівим берегом живучи<br />
правим берегом накриваючись<br />
чи буває що на плечі<br />
відбиваються лапи заячі</p>
<p>озираєшся — а ніхто<br />
зупиняєшся перед ранком<br />
на розковзаному плато<br />
наступити на першу бранку</p>
<p>і стинаючи колізей<br />
на приреченість сатурнічну<br />
ти не віриш що морок цей<br />
не загрожує бути вічним</p>

<div>




</div>

<p>ти прирощуєш як мечеть<br />
цю посудину до аллаха<br />
та буває що на плече<br />
відпочити сідає птаха</p>
<p>і згадавши про білий дар<br />
не присилуваний до світу<br />
ти роздмухуєш листя хмар<br />
щоб могла вона долетіти</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>