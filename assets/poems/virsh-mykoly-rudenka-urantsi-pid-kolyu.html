<p>А може, це не так уже й важливо,<br />
Щоб завжди був відкритий небосхил<br />
І вільні перевали, вільні зливи,<br />
І в небі шелестіння вільних крил;</p>
<p>Щоб модний галстук і костюм по зросту,<br />
І шлягер на малинових вустах;<br />
Щоб слово “воля” означало просто<br />
Можливість мандрувати по світах…</p>
<p>Нехай колючий дріт — чи в цьому<br />
справа?<br />
Аби лиш клаптик теплої землі,<br />
Де хоч одна, зате така яскрава<br />
Кульбабина голівка на стеблі.</p>
<p>І жук повзе, і ґедзь припав до шкіри,<br />
І босі ноги відчувають твердь,<br />
Що є твоя, бо виростає з віри:<br />
Її у тебе відбере лиш смерть.</p>
<p>Маленький клаптик — виміряні метри,<br />
Неначе для могили. Та з-під ніг<br />
Тебе покличе голосом Деметри<br />
Той дух, що ти лиш тут відчути зміг.</p>

<div>




</div>

<p>З тим духом вас повік не розпаруєш —<br />
Запали в груди висі голубі.<br />
Тепер не ти вже по світах мандруєш —<br />
Вони, світи, мандрують у тобі.</p>
<p>Ось Парфенон майнув, ось Ніагара.<br />
Гримить Чікаго, проплива Париж…<br />
Відтак це все поглине синя хмара —<br />
І ти вже словом знайденим гориш.</p>
<p>Ти впізнаєш його безпомилково —<br />
Це саме те, якого ти хотів…<br />
Тепер ти тільки Слово, Вільне Слово<br />
Для нього ані вишок, ні дротів.</p>
<p>Не заздрю метрові, що в кабінеті<br />
Над перекресленим рядком дрижить:<br />
Хто вільний, той живе не на планеті —<br />
Планета в ньому починає жить.</p>
<p><em>27.05.1981</em></p>

<div></div>