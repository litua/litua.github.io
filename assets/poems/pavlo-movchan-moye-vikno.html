<strong>Павло Мовчан – Моє вікно</strong>
<p>Моє вікно. Перекреслене рамами.<br />
Обплетене вітами яблунь,<br />
обліплене листям.<br />
Воно<br />
з шматками блакиті<br />
склом облите.<br />
На ньому, мов шаблі,<br />
танцюють блискавки дзвінколезі.<br />
Йому належить<br />
через квадрати<br />
світло цідити в кімнату,<br />
вихлюпувать з сірих стін<br />
все темне на вулицю.<br />
Моє вікно — то кін,<br />
де я роль головну виконую.<br />
Я часто бачу, як воно плаче<br />
і журиться.<br />
Коли я спочиваю,<br />
воно блукає<br />
сонними вулицями,<br />
освітлене лампою,<br />
обліплене листям,<br />
воно витягує з нічної твані<br />
зірчасте намисто,<br />
дукачем — місяць ранній<br />
і висипає в жменю моїй коханій.<br />
А на світанні,<br />
стомлене і веселе,<br />
воно приносить мені сонце багряне,<br />
кладе на обличчя,<br />
мої очі лоскоче й шепоче:<br />
— А вже нерано.—<br />
Моє вікно віда<br />
про мої радощі і біди.<br />
Я до нього тулю чоло<br />
і зір бентежний.<br />
Моє вікно склом обмежене,<br />
проте не завішене шторами.<br />
Моє вікно — то моя душа прозора.<br />
Люди, загляньте<br />
в моє вікно!</p>

<div>




</div>

<p>***</p>

<div></div>