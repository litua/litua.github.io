<strong>Перебийніс Петро – Портрет батька</strong>
<p>Тато хмурився зніміло,<br />
був не майстер на слова.<br />
Усміхався так несміло,<br />
аж ламалася брова.</p>
<p>Та коли сміявся тато,<br />
мама вишнею цвіла.<br />
Усміхалась наша хата,<br />
усміхалось півсела.</p>
<p>Тато був скупий на ласку,<br />
цілуватись не умів.<br />
Клав долоню, наче праску,<br />
на чорнявих пустунів.</p>

<div>




</div>

<p>Тільки раз, коли в солдати<br />
йшла під марші Слобода,<br />
пригортав нас міцно тато,<br />
і кололась борода.</p>
<p>Тато ніс у смертнім гулі<br />
свій цілунок на вустах.<br />
Обминали тата кулі<br />
у постріляних житах.</p>
<p>Злива рейнського металу<br />
тата вбити не змогла.<br />
Смерть солдата наздогнала<br />
на околиці села.</p>
<p>Голосила наша хата,<br />
билась мати молода.<br />
Цілував я вперше тата,<br />
і кололась борода.</p>

<div></div>