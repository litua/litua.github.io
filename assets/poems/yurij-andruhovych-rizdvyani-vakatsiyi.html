Юрій Андрухович – Різдвяні вакації<p>Там верби золоті й дзеркальні ріки,<br />
де стигнуть колихливі тіні риб,<br />
там у криницях зорі, мов горіхи,<br />
і скрипки перестудженої скрип…</p>
<p>Таке тобі життя, як медівник,<br />
ще років тому десять або вісім,<br />
а нині в місті тихо, наче в лісі,<br />
і місяць понад ратушею зник,<br />
але ж було, було — як медівник!..</p>
<p>Так, двадцять сім — яка премнога літа…<br />
Ще пам’ятаєш той святочний смак,<br />
коли любов пече, мов aqua vita,<br />
і ще не вільно вимовити «мак»,<br />
бо ще не вечір, таїна сповита…</p>

<div>




</div>

<p>Ще ходиш попідтинню в городян,<br />
і віршею віншуєш, і ночуєш<br />
на теплій лаві, та не спиш, бо чуєш<br />
якесь ім’я жіноче. Мов дурман,<br />
воно не відпускає аж до ранку.</p>
<p>І знов мандруєш, сам собі Еней,<br />
прославши віршу, наче вишиванку,<br />
на зерна у снігу, на слід саней,<br />
на попелища гульбищ і містерій,<br />
де ювенільна кров кипить з артерій…</p>
<p>І лиш земля!.. вона така ж — пречиста,<br />
як і тоді — буденна і врочиста,<br />
вона твоя, вона в тобі як шов.<br />
Ти просто в неї глибше увійшов…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>