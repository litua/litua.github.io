<strong>Дмитро Загул – “Понад пожовклим очеретом…”</strong>
<p>Понад пожовклим очеретом,<br />
Високо в хмарі, верх землі,<br />
В далекий край повільним летом<br />
Летять журливі журавлі.<br />
Летять довгенькими ключами<br />
Понад розлогими ріллями…<br />
Кру-кру, кру-кру!<br />
В далекий край, в чужу землю…</p>

<div>




</div>

<p>Ключами, довгими рядами<br />
Понад широкими землями<br />
Підняли лет легеньких крил…<br />
І в бога просять тільки сил,<br />
Щоби щасливо долетіти<br />
За море – там, до свої цілі…<br />
Кру-кру, кру-кру!<br />
В далекий край, в чужу землю!</p>
<p>Високо в хмарі, верх землі,<br />
Летять журливі журавлі.<br />
В осінню і сумну пору<br />
Летять довжезними рядами<br />
Понад лісами, долинами…<br />
Кру-кру, кру-кру!<br />
В заморський край, в чужу землю<br />
Кру-кру, кру-кру! кру-кру!..</p>
<p>ІЗ РАННІХ ПОЕЗІЙ, З ЦИКЛУ “ВЕСНЯНІ МРІЇ”</p>

<div></div>