<strong>Максим Рильський – Отрута</strong>
<p>Богиня, смертного зустрівши юнака,<br />
Жагу запліднення не в силі потаїти,<br />
На його кинула полуменисті квіти<br />
І щезла в запусті, принадна і легка.</p>
<p>Не вабся, хлопчику! Той мудрий, хто втіка,<br />
Хто знає, що несе трутизна Афродити,<br />
Хто любить чесний дім, акантом оповитий,<br />
Де смертка смертного і друга друг чека.</p>

<div>




</div>

<p>Коли, зчарований, ти принесеш богині,<br />
На терпкі пестощі уловлениц зміїні,<br />
Дихання юності і життєдайний цвіт, —</p>
<p>Вона, життя нове — повік жива — зачавши,<br />
Не попрощавщися, тебе лишить назавше,<br />
Але й людський уже тебе не прийме світ!</p>
<p><em>1926</em></p>

<div></div>