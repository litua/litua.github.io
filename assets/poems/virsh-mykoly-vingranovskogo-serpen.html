<strong>Микола Вінграновський – Серпень ліг під кущем смородини…</strong>
<p>Серпень ліг під кущем смородини,<br />
Шепотів: дозрівай, будь ласка, —<br />
З неї вийшла на берег Кодими<br />
З голубими зубами Настка.</p>
<p>І сміється Настуня басом<br />
Між ромашками з лободи.<br />
За смородиною і часом<br />
Попід сонце йдуть поїзди.</p>

<div>




</div>

<p>Подалися тополі в тіні,<br />
Прив’язалися до села…<br />
Прителющать дощі осінні,<br />
І — вже Насточка не мала.</p>
<p>І смородина не зачує,<br />
Як під сонцем замруть поїзди.<br />
Настка в полі, як дід, заночує<br />
У хатиночці з лободи…</p>
<p>Хто там ліг під кущем смородини?<br />
Хто шепоче: зажди, будь ласка…<br />
У колисці німої Кодими<br />
На хмарині гойдалась Настка.</p>
<p><em>1955</em></p>

<div></div>