<strong>Іван Франко – Чим пісня жива?</strong>
<p>Кожда пісня моя –<br />
Віку мого день,<br />
Протерпів її я,<br />
Не зложив лишень.<br />
Кожда стрічка її –<br />
Мізку мого часть,<br />
Думи – нерви мої,<br />
Звуки – серця страсть.<br />
Що вам душу стрясе –<br />
То мій власний жаль,<br />
Що горить в ній – то се<br />
Моїх сліз хрусталь.<br />
Бо нап’ятий мій дух,<br />
Наче струна-прім:<br />
Кождий вдар, кождий рух<br />
Будить тони в нім.<br />
І дарма, що пливе<br />
В них добро і зло, –<br />
В пісні те лиш живе,<br />
Що життя дало.</p>

<div>




</div>

<p>7 марта 1884</p>
<strong>Іван Франко – «Кожда пісня моя…»</strong>
<p>Кожда пісня моя –<br />
Жизні меї день,<br />
Пережив кожду я,<br />
Не списав лишень.<br />
В моїй жизні вона<br />
Наклювалася,<br />
Мойов кров’ю вона<br />
Наливалася.<br />
З моїх зітхань її<br />
Тихий аромат,<br />
То не звуки – мої<br />
Сльози в ній тремтять.<br />
Не питай, чом не раз<br />
Складу в ній нема,<br />
Жизнь іде через нас,<br />
То і про склад дарма.</p>

<div></div>