Томаш Деяк – і скільки б ти не ховала поранені ноги…<p>і скільки б ти не ховала поранені ноги<br />
на ко́трих вся втома твоїх паломництв<br />
розходиться шкірою і судомить<br />
ледве відчувши холодне й вологе,<br />
тобі не сповити усе невідоме,<br />
не вирвати з себе стебло тривоги</p>
<p>тобі не сховати своїх припущень,<br />
<a href="http://onlyart.org.ua/?page_id=43779">цитат</a> Ремарка, плацкартних вагонів,<br />
втрачених вір, пережитих агоній,<br />
зміїних шкір, що майбутнє злущить<br />
з твоїх імен. На твоїх долонях<br />
уся чорнота набрякає й гусне</p>
<p>скільки йому до тебе каменем в небі?<br />
скільки тобі до нього листом від бога?</p>
<p>і скільки б ти не ховала у м’язах кулі<br />
які б у собі не гасила пожежі й вибухи<br />
у тебе завжди залишається право вибору<br />
між кольорами і смаком твоїх пігулок<br />
не стримуй азбуку Мо́рзе надірваних видихів<br />
читай казки зголоднілих за кроками вулиць</p>

<div>




</div>

<p>гортай цей хронос, як книгу, збирай як пазли<br />
вбирай цей ха́ос, як кисень вбирають з артерій<br />
твої клітини. Як з “моно” зринає “стерео”<br />
й зіниці розширюють межі твоїх оргазмів<br />
від тебе до нього і хімія, і матерія<br />
від нього до тебе у горлі постійні спазми</p>
<p>тож скільки йому до тебе крізь твою темінь?<br />
а скільки тобі до нього лезом дороги?</p>
<p>автор: <strong><a href="http://onlyart.org.ua/?page_id=46086">Томаш Деяк</a></strong></p>
<p></p>

<div></div>