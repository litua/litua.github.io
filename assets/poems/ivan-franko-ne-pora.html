<strong>Іван Франко – Не пора</strong>
<p>Не пора, не пора, не пора<br />
Москалеві й ляхові служить!<br />
Довершилась України кривда стара,<br />
Нам пора для України жить.</p>
<p>Не пора, не пора, не пора<br />
За невігласів лить свою кров<br />
І любити царя, що наш люд обдира, —<br />
Для України наша любов.</p>

<div>




</div>

<p>Не пора, не пора, не пора<br />
В рідну хату вносити роздор!<br />
Хай пропаде незгоди проклята мара!<br />
Під Украйни єднаймось прапор!</p>
<p>Бо пора ця великая єсть:<br />
У завзятій, важкій боротьбі<br />
Ми поляжем, щоб волю, і щастя, і честь,<br />
Рідний краю, здобути тобі!</p>
<p>1880</p>

<div></div>