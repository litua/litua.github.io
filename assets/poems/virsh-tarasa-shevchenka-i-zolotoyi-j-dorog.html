<strong>Тарас Шевченко – І золотої й дорогої</strong>
<p>І золотої й дорогої<br />
Мені, щоб знали ви, не жаль<br />
Моєї долі молодої:<br />
А іноді така печаль<br />
Оступить душу, аж заплачу.<br />
А ще до того, як побачу<br />
Малого хлопчика в селі.<br />
Мов одірвалось од гіллі,<br />
Одно-однісіньке під тином<br />
Сидить собі в старій ряднині.<br />
Мені здається, що се я,<br />
Що це ж та молодість моя.<br />
Мені здається, що ніколи<br />
Воно не бачитиме волі,<br />
Святої воленьки. Що так<br />
Даремне, марне пролетять<br />
Його найкращії літа,<br />
Що він не знатиме, де дітись<br />
На сім широкім вольнім світі,<br />
І піде в найми, і колись,<br />
Щоб він не плакав, не журивсь,<br />
Щоб він де-небудь прихиливсь,<br />
То оддадуть у москалі.</p>

<div>




</div>

<p><em>[Перша половина 1849, Косарал]</em></p>

<div></div>