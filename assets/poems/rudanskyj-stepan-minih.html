<strong>Руданський Степан – Мініх</strong>
<p>Ходить сокіл коло моря,<br />
Крила розпускає;<br />
Ходить Мініх коло двору<br />
Та й думу гадає.<br />
Він гадає, промовляє<br />
В лихую годину:<br />
“Ой Біроне ти, Біроне,<br />
Розпревражий сину;<br />
Ой Біроне ти, Біроне,<br />
Розпревражий сину,<br />
Добув же ти за любощі<br />
Цілу Курівщину. <br />
Добув же ти за любощі<br />
Цілу курівщину,<br />
Та за славу й я добуду<br />
Цілу Україну!”</p>
<p>І приходить до цариці<br />
Та й став говорити:<br />
“Позволь, — каже, — ясна Ганно,<br />
Турків перебити!<br />
Позволь, — каже, — ясна Ганно,<br />
Турків перебити,<br />
Позволь мені в Туреччині<br />
Слави заслужити!”</p>
<p>А цариця, як на теє,<br />
Горобців стріляє,<br />
А Бірона нема вдома —<br />
Коней виїжджає.<br />
Вона й каже: “Та йди, — каже, —<br />
Хоч і чорта бити,<br />
Лиш дай мені хоч їдного<br />
Горобця забити!”</p>
<p>Тоді Мініх Леонтого <a href="http://poetry.uazone.net/rudansky/rudans37.html#3">3</a><br />
Живо закликає,<br />
Дає йому двадцять тисяч,<br />
На Крим посилає.<br />
Десять тисяч Леонтову<br />
Він дає московських,<br />
Вісім тисяч українських,<br />
А дві запорозьких.<br />
Та й і каже всіх ногайців<br />
В степу перебити,<br />
Та й і каже усі села<br />
В Криму попалити.<br />
А Леонтій, як на теє,<br />
Восени зібрався,<br />
На ногайців лиш поглянув<br />
І в Крим не дібрався.<br />
Переморив десять тисяч<br />
Москви і чубатих<br />
Та й вернувся на Вкраїну<br />
Зиму зимувати. <a href="http://poetry.uazone.net/rudansky/rudans37.html#4">4</a></p>
<p>На другий рік під царицю<br />
Мініх підступає<br />
Та п’ятдесят і п’ять тисяч<br />
Війська викликає.<br />
І викликав сорок тисяч<br />
Ще й вісім московських,<br />
А чотири українських,<br />
А три запорозьких.<br />
І викликав усе військо<br />
І всіх отаманів<br />
І пішов собі у степи,<br />
Б’ючи в барабани.<br />
Недалеко Перекопу<br />
Мініх спочиває,<br />
Він до себе Леонтого<br />
Тихо закликає.<br />
Дає йому десять тисяч<br />
Жовнірів московських<br />
Ще й до того три тисячі<br />
Хлопців запорозьких.<br />
І шле його буджаківських<br />
Татар <a href="http://poetry.uazone.net/rudansky/rudans37.html#5">5</a> розбивати,<br />
І шле його полонених<br />
Руських відбивати.<br />
І Леонтій десять тисяч<br />
Взяв собі московських,<br />
Ще й до того три тисячі<br />
Хлопців запорозьких.<br />
Та й і пішов буджаківських<br />
Татар розбивати,<br />
Та й і пішов полонених<br />
Руських відбивати.<br />
І москалі буджаківських<br />
Татар перебили,<br />
А козаки полонених<br />
До двохсот відбили.</p>
<p>А тим часом прибув Мініх<br />
Аж до Перекопа,<br />
Перескочив рів глибокий<br />
У чотири хлопа,<br />
І пігнався серед Криму,<br />
І став кримців бити,<br />
Срібло, злото забирати<br />
І села палити.<br />
І попалив вражі села,<br />
Назад повертає,<br />
Аж до нього пан Галецький<br />
Стиха промовляє:<br />
“Пусти мене, отамане,<br />
на час погуляти,<br />
пусти мене з козаками<br />
кримців пошукати”.<br />
І пускає його Мініх<br />
В лихую годину,<br />
І приходить пан Галецький<br />
На Чорну Долину, <a href="http://poetry.uazone.net/rudansky/rudans37.html#6">6</a><br />
І видить він, що тьма-тьмуща<br />
В долині татарів,<br />
І не втерпів пан Галецький,<br />
На сонних ударив.<br />
І спужалися татари,<br />
Стали утікати,<br />
Тоді стали їх козаки<br />
Кіньми доганяти.<br />
Тоді стали їх козаки<br />
Кіньми доганяти<br />
Та крівлею татарською<br />
Шаблі обмивати.<br />
І вернулися козаки,<br />
Сіли, спочивають,<br />
А тим часом і татари<br />
Очі продирають.<br />
А тим часом і татари<br />
Очі продирають<br />
І козаків малу жменю<br />
Кругом обступають.<br />
Обступають, обступають,<br />
Далі приступились.<br />
І спішився пан Галецький,<br />
Козаки спішились,<br />
І добули десь у собі<br />
Смертельної сили,<br />
І в татарів свої шаблі<br />
Раптом затопили.<br />
І почалась різанина<br />
В неділеньку зрання,<br />
І різались по долині<br />
З рання до смеркання.<br />
І, як сіно під косою,<br />
Татари валились,<br />
І з татарів на ополі<br />
Вали поробились.<br />
Аж під вечір і татари<br />
Із коней злізають,<br />
На потомлених козаків<br />
Ще раз нападають.<br />
Тоді живо пан Галецький<br />
Сина закликає,<br />
Ще живіше обіймає,<br />
К серцю пригортає:<br />
“Тікай, — каже, — милий Петре,<br />
Тікай, милий сину,<br />
А я, сину, — обіймає, —<br />
А я тут загину…”<br />
І кинувся між татарів,<br />
Та вже не вертався,<br />
Тілько слави з козаками<br />
Вічної набрався.<br />
І дочувся за них Мініх,<br />
Казав поховати,<br />
А сам пішов на Вкраїну<br />
Зиму зимувати. <a href="http://poetry.uazone.net/rudansky/rudans37.html#7">7</a></p>

<div>




</div>

<p>На третій рік під Очаків<br />
Мініх підступає,<br />
Він сімдесят тисяч війська<br />
За собою має.<br />
Він шістдесят тисяч має<br />
Жовнірів московських,<br />
Вісім тисяч українських,<br />
А дві запорозьких.<br />
Він сімдесят тисяч має,<br />
Стоїть, розважає.<br />
Далі військо своє сильне<br />
На три розділяє.<br />
І на степи посилає<br />
Жовнірів московських,<br />
На байдаки посилає<br />
Хлопців запорозьких;<br />
А козакам українським<br />
Каже скрізь літати<br />
Та в Очаків на підмогу<br />
Турків не пускати.<br />
І жовніри московськії<br />
Турків побивали,<br />
А козаки українські<br />
Турків не пускали.<br />
А козаки українські<br />
Турків не пускали,<br />
А козаки запорозькі<br />
Турків обдирали.<br />
І набрали срібла-злота,<br />
Набралися слави<br />
І знов собі зимувати<br />
Пішли до Полтави.<br />
На четвертий рік татари<br />
Самі починають,<br />
Сорок тисяч на вкраїнську<br />
Межу налітають.<br />
Сорок тисяч на вкраїнську<br />
Межу налітають,<br />
Палять села на границі<br />
Й назад повертають.<br />
Тоді Ласій десять тисяч<br />
Козаків збирає,<br />
Ще й до того тридцять тисяч<br />
Москви забирає;<br />
Пробігає по сухому<br />
Азовськеє море<br />
І вганяється до Криму<br />
На вражеє горе.<br />
І ввігнався всередину…<br />
Козаки дрімають,<br />
Аж тут раптом двадцять тисяч<br />
На них нападать.<br />
І збудилися козаки,<br />
Шаблями махнули<br />
І татарів, як полову,<br />
Назад відгорнули.<br />
Знов прискочили татари,<br />
Знову стали битись,<br />
Знову стали, як солома,<br />
Навкруги валитись.<br />
Далі бачать, що не жарти,<br />
Кинули козаків<br />
І порохом полетіли<br />
До гір та байраків.<br />
А тим часом на Вкраїну<br />
Мініх прибуває<br />
Та й і собі десять тисяч<br />
Козаків збирає.<br />
Та й і собі десять тисяч<br />
Козаків збирає,<br />
Ще й до того сорок тисяч<br />
Москви забирає<br />
Та й за Дніпер уже хоче<br />
Військо перегнати,<br />
Та й у турка хоч Бендери,<br />
Хоч Хотин узяти.<br />
Але тілько що Кодиму <br />
Мініх перескочив,<br />
Як на його українців<br />
Турок і наскочив.<br />
А не вспіли українці<br />
Від турка відбитись,<br />
Як татари розпочали<br />
Із Мініхом битись.<br />
Він татарів розбиває,<br />
К Дністру підступає,<br />
Аж там його білгородський<br />
Паша виглядає.<br />
І почались малі бійки.<br />
Але годі, браття!<br />
Коли джума показалась,<br />
Треба утікати.<br />
І покинув Мініх турків,<br />
І пашу покинув,<br />
А сам зиму зимувати<br />
Пішов на Вкраїну.</p>
<p>На п’ятий рік показався<br />
Паша з Білгороду<br />
Та й у наших українців<br />
Випитував броду.<br />
Але наші українці<br />
Зараз показали:<br />
Кілька тисяч положили,<br />
Решту розігнали.<br />
Незабаром і сам Мініх<br />
Потряс головою,<br />
Він шістдесят тисяч війська<br />
Повів за собою.<br />
Він шістдесят тисяч війська<br />
Повів з Московщини,<br />
Ще й до того кілька тисяч<br />
Повів з України.<br />
Повів військо за Васильків,<br />
За Буг переводить,<br />
Незабаром і турецький<br />
Дністер переходить.<br />
І на турків попереду<br />
Козаків пускає,<br />
А сам собі з москалями<br />
Ззаду підбігає.<br />
І москалі підбігають,<br />
Вперед поглядають,<br />
Аж козаки-українці<br />
Турків відбивають.<br />
Аж козаки-українці<br />
Турків відбивають<br />
Та у місто Ставучани <br />
Пашу заганяють.<br />
Тоді Москва підступила,<br />
Потік загатила<br />
І турецькії окопи<br />
Раптом захопила.<br />
І забрала срібло-злото,<br />
Сорок дві гармати<br />
І пустила українців<br />
Турка доганяти.<br />
І пігнались українці,<br />
Шаблі погострили,<br />
У Сороках  по-козацькі<br />
Люльки розпалили,<br />
Під Хотином із турками<br />
Знову привітались,<br />
А з Хотина аж у Ясси<br />
З Мініхом забрались.<br />
І затихла Туреччина,<br />
І більше не билась,<br />
І з Ганною-царицею<br />
Миром помирилась.<br />
Тоді Мініх до цариці,<br />
Став її просити,<br />
Щоби його на Вкраїні<br />
Князем ізробити!<br />
Лиш цариця не така-то,<br />
Бірона спитала<br />
І як сказав її Бірон,<br />
Так і відказала.<br />
“Мало, — каже, — пане, просиш —<br />
Тілько України,<br />
Ти просив би уже лучче<br />
За раз Московщини”.<br />
Тоді Мініх повернувся…<br />
За голову взявся…<br />
“То бодай я собі, — каже, —<br />
Порохом розпався,<br />
Та бодай я, — каже, — сонця<br />
Більше не побачив,<br />
Щоби я вам, препоганим,<br />
За се не віддячив!”<br />
І все ходить коло двору,<br />
Часу виглядає,<br />
Аж тут йому, як на теє,<br />
Ганна помирає. <br />
Аж тут йому, як на теє,<br />
Ганна помирає<br />
Та дитину в повиточку<br />
Царем зоставляє. <br />
Та дитину в повиточку<br />
Царем зоставляє,<br />
А Бірона коло нього<br />
В рядці зоставляє.<br />
І знов Мініх не добуде<br />
Ступня на Вкраїні,<br />
А курляндський князь  панує<br />
На всій Московщині.<br />
А курляндський князь панує<br />
На всій Московщині<br />
І царем собі царює<br />
По всій Україні.<br />
Дере гроші із міщанів,<br />
Дере і з козаків,<br />
Дере гроші із селянів,<br />
Дере і з бурлаків.<br />
Не питає, чи хто має<br />
Звідки що давати;<br />
А не даси — на морозі<br />
Скаже танцювати.<br />
А брат його препоганий <br />
Що там виробляє!<br />
В батька й мами середо дня<br />
Дочок видирає.<br />
Видирає дитя в мами<br />
І замість дитяти<br />
Заставляє бідну маму<br />
Щенят годувати.<br />
А лиш пікни на Бірона,<br />
Тоді не поможеш,<br />
Хоч на дідьків хутір підеш,<br />
Хоч голову зложиш.<br />
Довго-довго Мініх мислив,<br />
Довго-довго думав,<br />
Далі мислі перемислив,<br />
Думи передумав.<br />
І приходить до рідної<br />
Царевої мами <br />
І говорить її живо<br />
Сильними словами:<br />
“Ціле царство у нас гине,<br />
І цар у нас гине,<br />
А чи ж мати свого сина<br />
На муки покине?<br />
Скажи, мати, тілько слово —<br />
Бірона не стане,<br />
І в годині ясне сонце<br />
Наокола гляне”.<br />
І сказала йому слово<br />
Царевая мати,<br />
І пішов завзятий ворог<br />
Бірона в’язати.<br />
Заснув Бірон у покої<br />
І гадки не має…<br />
Троє жовнірів у нього<br />
Варту відбуває.<br />
Але Мініх показався:<br />
“Ані з місця, люди!<br />
Бо тепер у нас не Бірон,<br />
А цариця буде!”<br />
І вся варта ані з місця.<br />
Бірон пробудився,<br />
Але раптом у Мініха<br />
В руках опинився.<br />
Незабаром і Густава,<br />
Його брата, взяли<br />
І все царство з царем-сином<br />
Матері віддали.<br />
А Біронів потримали<br />
В тюрмі цілу зиму<br />
Та й післали до Сибіру<br />
До міста Пелиму. <br />
Тоді Мініх знов піднявся,<br />
Розпускає крила,<br />
Лиш царева його мати<br />
Чогось не злюбила.<br />
Лиш царева його мати<br />
Чогось не злюбила<br />
І тим себе і Мініха<br />
Разом погубила.<br />
Стали шведи та французи<br />
По двору снувати,<br />
Стали княжну Лизавету <br />
Стиха підмовляти.<br />
І на царство Лизавета<br />
Серед ночі стала,<br />
Царя, маму й його батька<br />
В тюрму відіслала.<br />
Царя, маму й його батька<br />
В тюрму відіслала,<br />
А Мініха до Пелима<br />
На Сибір послала.</p>
<p>

</p><div></div>