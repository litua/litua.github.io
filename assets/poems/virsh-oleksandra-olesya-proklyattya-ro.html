<strong>Олександр Олесь – “Прокляття, розпач і ганьба!..”</strong>
<p>Прокляття, розпач і ганьба!<br />
Усю пройшов я Україну,<br />
І сам не знаю, де спочину<br />
І де не стріну я раба.</p>
<p>Зректись себе, забуть ім’я,<br />
Всесвітнім соромом покритись<br />
І, не соромлячись, дивитись, —<br />
Це дійсність, сон? — не знаю я…</p>

<div>




</div>

<p>О краю рабський, скільки сліз<br />
Було в мені… і ласк, і втіхи…<br />
Які чудовні трави-ліки<br />
Для ран твоїх в собі я ніс…</p>
<p>Ти п’яний спав… А я горів,<br />
Душа ставала крем’яною,<br />
І не слова тепер спокою,<br />
А іскри креше з неї гнів.</p>
<p>І їх, як зерна, кину я<br />
В твоїх полях, степах і луках,<br />
І, може, ти в пекельних муках<br />
Згадаєш згублене ім’я.</p>
<p><em>1908</em></p>

<div></div>