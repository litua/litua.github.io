<strong>Микола Вінграновський – Лягла зима, і білі солов’ї…</strong>
<p>Лягла зима, і білі солов’ї<br />
Затьохкали холодними вустами.<br />
В холодні землі взулися гаї.<br />
І стали біля неба, як стояли.</p>
<p>Скоцюрбивсь хвіст дубового листа,<br />
Сорока з глоду водить в небо оком,<br />
І вітер пише вітрові листа,<br />
Сорочим оком пише білобоке.</p>

<div>




</div>

<p>Що гай з землі дивився і стояв,<br />
Що солов’ї маліли, як морельки,<br />
А Київ, мов скажений, цілував<br />
В степах село чиєсь, чуже, маленьке.</p>
<p>Що я з тобою ще одні сніги<br />
Зимуємо на щасті, як на листі.<br />
Нога в дорозі. Вітер з-під ноги.<br />
І пам’ять наша — мак</p>
<p>в одній колисці.</p>
<p><em>1974</em></p>

<div></div>