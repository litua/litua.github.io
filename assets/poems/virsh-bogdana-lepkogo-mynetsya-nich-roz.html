<strong>Богдан Лепкий – Минеться ніч, розвієсь тьма…</strong>
<p>Минеться ніч, розвієсь тьма,<br />
Просниться чорний сон.<br />
Настане день! Життя, весна<br />
Загляне до вікон.</p>
<p>Та нім мине недолі час,<br />
Нім щастя зацвітуть квітки,<br />
О пісне! – не кидай ти нас!<br />
Дзвени, дзвени, дзвени!</p>
<p>В лихій добі, в важкій борбі<br />
Мутиться людський ум.<br />
Нехай же він спічне собі<br />
Хоть хвилю серед дум.</p>

<div>




</div>

<p>Най позабуде брязк оков<br />
І звірства боротьби,<br />
Під свою білу хоругов<br />
Горни ти нас, горни!</p>
<p>Минеться ніч, розвієсь тьма,<br />
Просниться чорний сон!<br />
Настане день! Життя, весна<br />
Загляне до вікон.</p>
<p>Та нім мине недолі час,<br />
Нім щастя зацвітуть квітки,<br />
О пісне! – не кидай ти нас!<br />
Дзвени, дзвени, дзвени!</p>

<div></div>