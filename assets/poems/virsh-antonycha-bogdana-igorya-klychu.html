<strong>Антонич Богдан-Ігор – Кличу</strong>
<p>Ці слова схвильовані,<br />
ці слова неспокійні, грізні.<br />
Їддю часу опльовані,<br />
наче коні бичовані<br />
батогами, злітають пісні.<br />
Це тобі я складаю дань слів,<br />
динаміко суворих днів!</p>

<div>




</div>

<p>Хоч в саду понад сливою<br />
романтичної пташки нема,<br />
мов добою щасливою,<br />
своє серце виспівую,<br />
бо мовчати не можу, дарма!<br />
Моя пісня тобі і мій спів,<br />
динаміко суворих днів!</p>
<p>Ось вітрами дебелими<br />
вже надходить епоха світань.<br />
Не словами веселими<br />
з баладовими селами —<br />
різко кличу в майбутнє: повстань!<br />
Це для тебе любов моя й гнів,<br />
динаміко суворих днів!</p>

<div></div>