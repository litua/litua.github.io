<strong>Дмитро Загул – “Багато акордів на струнах моїх…”</strong>
<p>Багато акордів на струнах моїх,<br />
Душа їм і ліку не знає,<br />
Життя повнозвучно торкається їх<br />
І звуки пісень викликає.<br />
Ловлю невловимі хвилини життя,<br />
Лечу за святою красою,<br />
Пісні переливні – ті діти чуття –<br />
Посію до сонця росою.</p>

<div>




</div>

<p>Пряду павутинки тонесенький льон,<br />
Я тчу і мережаю ткані.<br />
Життя повнозвучне перейде, як сон,<br />
Зістануться співи весняні.</p>
<p>Гори, сподівайся і в нічку, і вдень!<br />
О серце, будь сміливим, гордим!<br />
І виспівай душу потоком пісень,<br />
І вмри за останнім акордом!</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ЛІРИКА І”</p>

<div></div>