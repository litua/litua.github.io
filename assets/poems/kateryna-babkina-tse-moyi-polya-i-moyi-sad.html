Катерина Бабкіна – Кіт у чоботях<p>Це мої поля і мої сади.<br />
Це мої фортеці у далині.<br />
Мої пасовиська біля води,<br />
і мої рибини на мілині.<br />
При дорозі яблуні і айва,<br />
зеленіє хміль, зріє виноград –<br />
все моє: трава, у траві мишва,<br />
а над нею мат польових бригад.<br />
Мій Чумацький шлях, і в могилах прах,<br />
сорок сім чудес, всі АЕС і ГЕС,<br />
дим вогнів в лісах і кадил в церквах,<br />
і туман увесь із озер і плес.<br />
Це мої комбайни і трактори,<br />
І заводів дим, й лихоманка жнив.<br />
Сутінки зійдуть на мої двори,<br />
і мої жінки заведуть там спів.<br />
Це мої кордони і наркота,<br />
це мої наливки і самогон,<br />
це мої сини в теплих животах<br />
достигають в мріях про закордон.<br />
Мої божевільні від дня до дня<br />
восхваляють Господове ім’я.<br />
Це моя країна. І вся хуйня<br />
в цій країні також лише моя.<br />
То ж чого ти хочеш, безжальний світ?<br />
Що ж мене висмоктуєш у журбі?<br />
Я і певний брід, і смачний обід,<br />
і жінок, і рибу віддав тобі.<br />
Розтисни кулак, напрямок чи знак<br />
поміняй на все неземне й земне –<br />
де ховаєш ту, котра просто так,<br />
без мого усього прийме мене.</p>

<div>




</div>

<p>автор: <strong><a href="http://onlyart.org.ua/?page_id=48365">Катерина Бабкіна</a></strong></p>
<p><iframe></iframe></p>

<div></div>