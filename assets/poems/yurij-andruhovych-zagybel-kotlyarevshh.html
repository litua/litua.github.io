Юрій Андрухович – Загибель котляревщини<p><strong>I</strong></p>
<p>носаток надцять перехилено<br />
то й замакітрилось на гаму:)<br />
а ті що з крилами і з вилами<br />
губами бамкають bibamus</p>
<p>тут навіть coitus не коїться<br />
носаток надцять перехилено<br />
і непорушність нижче пояса<br />
мов гузна цвяхами присилено</p>
<p>мов шиї зігнуто і змилено<br />
глитай щокате і пузате<br />
носаток надпять перехилено<br />
допоки будеш пановати</p>
<p>мов дух опухлої кунпанїї<br />
зітхаєш ревно і знесилено<br />
ще по одній панове пани<br />
носаток надцять перехилено</p>
<p>о ганусівко чикилдихо<br />
та прочі випиті напої<br />
в ліси свічок сумирно тихо<br />
відходять шльохи та герої</p>
<p><strong>II</strong></p>
<p>ставайте свічками почвари дідони сивілли свічада<br />
паліть воячки непоборні салютами з люф<br />
іде молодичка з косою кривою ставайте свічками<br />
як буква і дух або блазенський бубон і буф</p>

<div>




</div>

<p>вогнями ставайте моргухи фіндюрки і цьохлі харцизні<br />
джиґунство й богунство як віхті гарячі в груді<br />
вже сказано голосно й чисто любов ік отчизні<br />
мов камінь у річку слова і круги по воді</p>
<p>світися як вістря зоря нерозтлінна й ребриста<br />
над морем і полем де в мандрах обсмалений рід<br />
заводить у тартар крючок баламут і юриста<br />
хоча і йому не минути вогню сковорід</p>
<p>то хто буде завтра й позавтрім і потім і завше<br />
іти по слов’янську латину в папірусну хлань<br />
крізь морок і мор голоси як вузли зав’язавши<br />
над попелом пасік парсун і пісень і повстань</p>
<p>косу замашну і петлю мотузяну і блискітку кулю<br />
стрічайте герої бурлацтва святі бахурі<br />
вертеп не зачиниться з нього показано дулю<br />
отчизні і жизні і смерті і ясній зорі</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>