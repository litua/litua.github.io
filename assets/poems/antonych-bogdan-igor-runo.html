<strong>Антонич Богдан-Ігор – Руно</strong>
<p>Поїдемо удвоє по закляте руно.<br />
З долоні вітру, що прощався з нами, грудка<br />
погаслої зорі упала, мов дарунок.<br />
Вперед! Сім миль кохання і остання — смутку.</p>
<p>В завії образів поезія і буря.<br />
Дороги стрічка зв’язана у сонця вузол.<br />
Клонюсь тобі, о пані кучерявих куряв,<br />
що дзвониш диском літ, струнка епічна музо!</p>

<div>




</div>

<p>Два коні з снігу й піни й дно кохання темне,<br />
моє життя взяла ти в пальці, мов балончик,<br />
і аж на п’ятій милі спочиватимемо<br />
на лопуховім листі молодого сонця.</p>
<p>Лілеї з молока і співу над проваллям,<br />
де кубляться й булькочуть сонні трясовини.<br />
Ось восьма миля смутку і уста, що палять<br />
хмільніше від зорі й коротше від хвилини.</p>
<p><em>8 січня 1936</em></p>

<div></div>