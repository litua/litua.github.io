<strong>Борис Грінченко – Вона співа…</strong>
<p>Вона співа — і серця поривання<br />
У згуки ті вона перелива,<br />
Горять огнем безмірного кохання<br />
Її пісень пекучії слова.</p>
<p>Вона співа — і очі молодії<br />
Ясніш од зор засяли із-під вій…<br />
О, скільки в їх незломної надії,<br />
О, скільки в їх на щастя любих мрій!</p>

<div>




</div>

<p>Нехай співа, нехай ті співи ллються,<br />
Хай очі ті і сяють, і сміються,<br />
І хай огонь кохання в їх горить!</p>
<p>Нехай співа! Удруге вже такая<br />
Не зацвіте весна їй золотая,<br />
Яка цвіте в душі її в цю мить!</p>
<p><em>1887</em></p>

<div></div>