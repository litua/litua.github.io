<strong>Сингаївський Микола – Учителю</strong>
<p><i>Непідкуплена і непродана,<br />
Як і совість поета…</i></p>
<p><a href="http://onlyart.org.ua/?page_id=7111"></a></p><a href="http://onlyart.org.ua/?page_id=7111">
<p><i>А.Малишко</i></p>
</a><p><a href="http://onlyart.org.ua/?page_id=7111"></a></p>
<p>Учитель мій – Самійлович Андрій<br />
Не раз казав:</p>
<p><em>– Ти на своєму стій!</em></p>
<p>На висоті своїй чи на горбі,<br />
Але своє неси щодня в собі.</p>
<p>Ні словом, ні душею не лукав.<br />
Дніпро один.</p>
<p><em>А ти – його рукав.</em></p>
<p>Ми не одні у матері-землі,<br />
Та наша дума в неї на крилі.</p>
<p>А разом з нами – прадіди, діди,<br />
І пам’ять – від колиски до зорі.<br />
Не зміряти народної біди,<br />
Не виплачуть її і матері.</p>
<p><em>Сльоза – не плата,</em></p>
<p><em>а журба страждань,</em></p>
<p>Вона – болюча – душу розрива.<br />
Та світ наш – з материнських сподівань,<br />
Його не вкриє забуття трава.</p>
<p>Вона понад ракетами злетить,<br />
Чи зашумить, мов кронисте гілля;<br />
Душа – то наша зоряна блакить,<br />
То отча нерозтрачена земля.</p>

<div>




</div>

<p>І нам її довічно берегти,<br />
Земля ж бо і нащадкам не чужа.<br />
І стане в світі більше доброти,<br />
І не торкнеться помислів іржа.</p>
<p><em>А мова рідна</em></p>
<p><em>дужче задзвенить –</em></p>
<p>Так, що відлунять ниви і гаї.<br />
Щоб долучити і сучасну мить –<br />
З минувшини – до вічності її.</p>
<p><em>Доглянеш сад</em></p>
<p><em>чи знов засієш лан,</em></p>
<p>І вийдеш грозам атомним навстріч.<br />
Такий уже судився нам талан –<br />
Нести свій хрест –</p>
<p><em>і кожен день, і ніч.</em></p>
<p>Такий наш вік,</p>
<p><em>такий громохкий час:</em></p>
<p>Іти щодня на поклик, як на бій.<br />
І діти – не безбатченки у нас…<br />
Отак, браток…</p>
<p><em>Знать на своєму стій.</em></p>
<p>Так говорив Малишко – до пуття,<br />
І Слово те я взяв на все життя.<br />
То ж хлібом душу зважую свою:<br />
Спасибі, мій Учителю.</p>
<p><strong><em>Стою!</em></strong></p>

<div></div>