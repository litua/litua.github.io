<strong>Микола Руденко – Я не вмирав ніколи…</strong>
<p>Я не вмирав ніколи — я живу<br />
З тих пір, як води землю оросили,<br />
Ні, я не вірю в темряву могили —<br />
Я вірю в сонце, квіти і траву.</p>
<p>Без них я тільки безтілесна тінь —<br />
Вони володарі мойого тіла.<br />
Але душа…<br />
Вона завжди летіла<br />
Кудись у позахмарну височінь.</p>
<p>Та раз людська душа не помира,<br />
Віднині я почну молити Бога:</p>
<p>Хай, Господи, моя душа-небога<br />
Лишається на березі Дніпра.</p>

<div>




</div>

<p>Вона давно вже зорями не снить.<br />
Якщо не гідна жити у людині,<br />
Нехай живе в простій очеретині<br />
І до людей тоненько дудонить.</p>
<p>У цьому є потреба неодмінна:<br />
Хай каже людям, що прийшла пора<br />
Летіти щирим душам до Дніпра —<br />
Живих і мертвих кличе Україна.</p>
<p>Поглянь: в Дніпрі — Галактики крило.<br />
Це тут, на березі, постане диво:<br />
Підійметься з могили Вічна Діва,<br />
Щоб освятить русинське джерело.</p>
<p><em>08.04.1978</em></p>

<div></div>