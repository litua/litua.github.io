<strong>Павло Глазовий – Недрімайло</strong>
<p>Йде увечері Явдоха з кухні заводської.<br />
Пре каструлю здоровенну мимо прохідної.<br />
Вахтер Фока Недрімайло пита у Явдохи:<br />
— Ти що несеш у каструлі?<br />
— Сироватки трохи.<br />
— Ні, — говорить Недрімайло, — так не буде діла<br />
Зараз вилий сироватку! Сісти захотіла? —<br />
Через тиждень знов Явдоха з кухні заводської<br />
Пре каструлю здоровенню мимо прохідної.<br />
Невсипущий Недрімайло кинувсь до Явдохи:<br />
— Ти чого це знов набрала?<br />
— Та помийок трохи.<br />
Аж підскочив Недрімайло: — Вже крадеш помиї?<br />
Вилий зараз же, негайно, бо двину по шиї!<br />
Через тиждень знов Явдоха з кухні заводської<br />
Пре каструлю здоровенню мимо прохідної.<br />
— Що несеш? — вахтер питає.<br />
— Кісточки для кішки.<br />
— Викинь зараз із каструлі і не строй тут смішки!<br />
В Недрімайла не проскочать несуни й пролази.<br />
Він затримав так Явдоху двадцять і два рази.<br />
За той час, коли цей сторож був на караулі,<br />
Тітка вкрала у їдальні двадцять дві каструлі.</p>

<div></div>