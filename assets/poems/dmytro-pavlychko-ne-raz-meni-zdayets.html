<strong>Дмитро Павличко – “Не раз мені здається…” </strong>
<p>Не раз мені здається,<br />
що я прожив тисячу років.<br />
Заглядаючи в криницю свого життя,<br />
я не бачу маленького дзеркальця води,<br />
так далеко воно від моїх очей.<br />
Та коли я, закривши очі, хочу згадати,<br />
що найглибше запало в душу мою, –<br />
Бачу твій образ, моя дівчинко,<br />
моя перша любове.<br />
Навіть моє дитинство погасне в пам’яті,<br />
навіть стежка, якою я бігав до школи, заросте,<br />
навіть сам я зникну за перелазом життя,<br />
але ти, моя дівчинко,<br />
моя перша любове, житимеш у моїх словах вічно.</p>

<div>




</div>

<p>***</p>

<div></div>