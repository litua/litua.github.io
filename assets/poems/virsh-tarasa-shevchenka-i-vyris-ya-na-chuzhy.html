<strong>Тарас Шевченко -І виріс я на чужині</strong>
<p>І виріс я на чужині,<br />
І сивію в чужому краї:<br />
То одинокому мені<br />
Здається – кращого немає<br />
Нічого в бога, як Дніпро<br />
Та наша славная країна…<br />
Аж бачу, там тілько добро,<br />
Де нас нема. В лиху годину<br />
Якось недавно довелось<br />
Мені заїхать в Україну,<br />
У те найкращеє село…<br />
У те, де мати повивала<br />
Мене малого і вночі<br />
На свічку богу заробляла;<br />
Поклони тяжкії б’ючи,<br />
Пречистій ставила, молила,<br />
Щоб доля добрая любила<br />
Її дитину… Добре, мамо,<br />
Що ти зарані спать лягла,<br />
А то б ти бога прокляла<br />
За мій талан.</p>
<p>Аж страх погано</p>
<p>У тім хорошому селі.<br />
Чорніше чорної землі<br />
Блукають люди, повсихали<br />
Сади зелені, погнили<br />
Біленькі хати, повалялись,<br />
Стави бур’яном поросли.<br />
Село неначе погоріло,<br />
Неначе люди подуріли,<br />
Німі на панщину ідуть<br />
І діточок своїх ведуть!..<br />
. . . . . . . . . . . . . . . . . . . . . . . .<br />
І я, заплакавши, назад<br />
Поїхав знову на чужину.</p>

<div>




</div>

<p>    І не в однім отім селі,<br />
А скрізь на славній Україні<br />
Людей у ярма запрягли<br />
Пани лукаві… Гинуть! Гинуть!<br />
У ярмах лицарські сини,<br />
А препоганії пани<br />
Жидам, братам своїм хорошим,<br />
Остатні продають штани…<br />
. . . . . . . . . . . . . . . . . . . . . . . . . .<br />
Погано дуже, страх погано!<br />
В оцій пустині пропадать.<br />
А ще поганше на Украйні<br />
Дивитись, плакать – і мовчать!</p>
<p>А як не бачиш того лиха,<br />
То скрізь здається любо, тихо,<br />
І на Україні добро.<br />
Меж горами старий Дніпро,<br />
Неначе в молоці дитина,</p>
<p>Красується, любується<br />
На всю Україну.<br />
А понад ним зеленіють<br />
Широкії села,<br />
А у селах у веселих<br />
І люде веселі.<br />
Воно б, може, так і сталось,<br />
Якби не осталось<br />
Сліду панського в Украйні.<br />
. . . . . . . . . . . . . . . . . . . . . . .</p>
<p><em>[Друга половина 1848, Косарал]</em></p>

<div></div>