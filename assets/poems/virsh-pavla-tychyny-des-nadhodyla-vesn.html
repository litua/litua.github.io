<strong>Павло Тичина – Десь надходила весна</strong>
<p>Десь надходила весна. — Я сказав їй: ти весна!<br />
Сизокрилими голубками<br />
У куточках на вустах<br />
Їй спурхнуло щось усмішками —<br />
Й потонуло у душі…</p>
<p>Наливалися жита. — Я сказав їй: золота!<br />
Гнівно брівоньки зламалися.<br />
Одвернулася. Пішла.<br />
Тільки довго оглядалася —<br />
Мов би кликала: іди!</p>

<div>




</div>

<p>Почали тумани йти. — Я сказав: не любиш ти!<br />
Стала. Глянула. Промовила.<br />
От і осінь вже прийшла.<br />
Так любить? — кажи. Та швидше ж бо! —<br />
Блиснув сміх їй мов кинджал.</p>
<p>Зажуривсь під снігом гай. — Я сказав їй: що ж… прощай!<br />
Враз сердечним теплим сяєвом<br />
Щось їй бризнуло з очей…<br />
Сизокрилою голубкою<br />
На моїх вона вустах!</p>
<p><em>1917</em></p>

<div></div>