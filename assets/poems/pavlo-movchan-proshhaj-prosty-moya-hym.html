<strong>Павло Мовчан – “Прощай, прости, моя химеро!..” </strong>
<p>Прощай, прости моя химеро!<br />
Солодкомовна, вітропера,<br />
що кублилась в моїй душі…<br />
За спиною стрільнули двері —<br />
лети, спіши на бариші…<br />
Я малював тебе росою,<br />
вологим подихом на склі,<br />
на оці — голкою сухою<br />
і вістрям терну — на чолі,<br />
на серці — невигойним болем,<br />
пекучим оцтом на губах, —<br />
тепер, як зашпори, мов холод,<br />
витискую тебе з єства…<br />
Прощайте, пучки сповивальні,<br />
липучий голосе, прощай!<br />
Продерся з горла крик прощальний,<br />
мов птах з тернового куща.<br />
Відходячи, судини рвала:<br />
скрізь кровотечі та рубці;<br />
у пам’яті — глухі провали,<br />
стирчать скрізь рвані корінці…<br />
Я ж залишаюся без себе,<br />
і «є» немає, а «було»…<br />
бо відчахнулася від ребер —<br />
прощай, проклята омело!..</p>

<div>




</div>

<p>***</p>

<div></div>