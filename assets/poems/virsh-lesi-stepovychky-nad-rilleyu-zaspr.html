<strong>Леся Степовичка – Над ріллею заспраглою…</strong>
<p><em>До 90-ліття Степана Бандери</em></p>

<div>




</div>

<p>Над ріллею заспраглою,<br />
неораною, чорною —<br />
орати її ще й орати! —<br />
здіймається сонце червоне.<br />
Ora, ore o Ra! —<br />
молитися сонцю щоденно…<br />
Ім’я Твоє<br />
червоно-чорним тюльпаном<br />
навісні розквітає в степу.<br />
Ім’я Твоє<br />
вітер колише в лісах,<br />
ніби прапор —<br />
Bandiera!<br />
Здобудеш<br />
українську державу,<br />
або загинеш<br />
в борні за неї! —<br />
кликав Ти.<br />
Є держава вже, брате,<br />
І немає її…<br />
Віл остовпілий<br />
римигає жуйку злиденну,<br />
остюками давиться гірко,<br />
сили підвестися нема —<br />
віковічна летаргія триває…<br />
Трапезують<br />
шаблезубі<br />
вовкодухи-вампіри,<br />
опівночі шниряють степом —<br />
цмулять цівочками тонкими<br />
задрімалу волову кров…<br />
Воля або смерть!<br />
Ти сказав<br />
І вкотре народився, Степане.<br />
Яблучко червоне<br />
на чорній тарелі землі…</p>

<div></div>