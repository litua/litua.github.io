<strong>Микола Вінграновський – Поснули — сплять оса з осиною…</strong>
<p>Поснули — сплять оса з осиною,<br />
Змерз чорний кетяг бузини,<br />
І літня хмара під осінньою<br />
Плечем біліє край зими.</p>

<div>




</div>

<p>На прихололе сонце зморене<br />
Надули щоки гарбузи,<br />
І соняха обличчя згоряне<br />
Прошелестіло у низи.</p>
<p>Там, де млинок слухняно бухкає<br />
І від олійні тихий струс,<br />
Й голодний шпак даремно слухає<br />
Маслини захололий пульс.</p>
<p><em>1976</em></p>

<div></div>