<strong>Марта Тарнавська – “Дев’ятнадцятий рік. Тульчин…”</strong>
<p><em>Батькові</em></p>
<p>Дев’ятнадцятий рік. Тульчин.<br />
У палаці Потоцьких — лікарня.<br />
Куркуля тернопільського син<br />
у тифозній гарячці кошмарній.</p>
<p>Тут учора змінялись фронти:<br />
хто сьогодні — червоні? Денікін?<br />
І куди решткам армії йти<br />
без надій, без набоїв, без ліків?</p>
<p>Гуцул-джура приносить кожух,<br />
бо десятник його в лихоманці.<br />
Бій у місті, здається, ущух.<br />
Ешелон відступає від станції.</p>
<p>Дим піднявся. Лампади пожеж<br />
запалили жертовник-обрій.<br />
До життя, до свідомості меж,<br />
повернувся десятник хоробрий.</p>

<div>




</div>

<p>Із постелі кожух відгорнув:<br />
жменя повна піску? Ні, це — воші!<br />
Пробудився з кошмарного сну,<br />
а кошмар наяву ще і досі.</p>
<p>Та зов крові сильніший тепер:<br />
їсти! жити! Не все ще пропало!<br />
Гуцул-джура несе револьвер<br />
проміняти на хліб і на сало.</p>
<p>Підійнявся з постелі юнак:<br />
чи здолає безсилля, утому?<br />
Галичанам дали уже знак:<br />
повертатись на захід, додому.</p>
<p>Гуцул-джура хлібину приніс.<br />
Що? Ворушиться? Хліб цей — вошивець?<br />
І, хоч очі червоні від сліз,<br />
їсть десятник хлібину паршиву.</p>
<p>Поховавши на цвинтарі мрій<br />
міт про волю, мов друга з окопів,<br />
за возами пішов на зорі<br />
битим шляхом за Збруч, на Тернопіль.</p>
<p>1983</p>

<div></div>