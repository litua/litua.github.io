<strong>Леся Українка – У пустині</strong>
<p>Сказав господь: «Мені належить помста!<br />
Той, хто не вірить у дива господні,<br />
Не вартий бачить їх. Поки не згине<br />
Останній з вас, отруєних зневір’ям,<br />
Не ввійде мій народ в обітовану землю!»<br />
Так говорив господь через свого пророка,<br />
І слово божеє лунало сумно<br />
Серед пустині. Потім наш пророк<br />
Зійшов на гору, щоб здалека глянуть<br />
На ту недосяжну обітовану землю,<br />
І більше не вернувся. Ми самі<br />
Зосталися у сій німій пустині.<br />
Тепер куди? на схід? на захід сонця?<br />
На північ? на полуднє? Все одно!<br />
Лягти б отут, на сей пісок гарячий,<br />
І ждати, поки вихор налетить<br />
І нам насипле золоту могилу.<br />
Але дітей, маленьких немовлят,<br />
Їх тільки шкода. Чи на те вродились,<br />
Аби у сповитку пізнати голод, спрагу<br />
І смертю марною загинути в пустині?<br />
Ми підемо пісками навмання,<br />
Приспавши в серці гадину зневір’я,<br />
Одважно дивлячись дочасній смерті в очі.<br />
Чого боятись нам? Палив нам душу розпач,<br />
Точивсь по людях, мов лиха зараза,<br />
І серце розтинав, мов гострий меч.<br />
Умер пророк – на нас мов грім ударив.<br />
Хто наш проводар? Та далека мрія,<br />
Недосяжна, як марево пустині.<br />
Ми вже покарані. Страшніше покарати<br />
Сам грізний бог Адонаї не може.<br />
Ходім! ачей се гіркеє страждання<br />
Нащадкам нашим скоротить дорогу<br />
До ясної і певної мети!</p>

<div>




</div>

<p>9.09.1898</p>

<div></div>