<strong>Леся Українка – «За горою блискавиці…»</strong>
<p>За горою блискавиці,<br />
а в долині нашій темно.<br />
У затоці чорні води<br />
плещуться таємно.</p>
<p>Блискавиця в небі лине,<br />
а в затоці потопає,<br />
в чорний гріб вода понура<br />
ясную ховає.</p>

<div>




</div>

<p>Аж тоді скориться світлу<br />
темноводная затока,<br />
як звоює небо ціле<br />
буря ясноока,</p>
<p>як прониже блискавиця<br />
води срібними мечами<br />
і на саме дно загляне<br />
бистрими очами.</p>
<p>Аж тоді на світло світлом<br />
відповість оця затока,<br />
як висока блискавиця стане<br />
ще й глибока.</p>
<p>Балаклава, 28.08.1907</p>

<div></div>