<strong>Олександр Олесь – “Ні, забуття не дасть мені й сама природа…”</strong>
<p>Ні, забуття не дасть мені й сама природа…<br />
Нехай вона і дивна, й молода,<br />
Але її краса і врода<br />
Твою красу і вроду нагада.</p>
<p>До моря б я побіг, де лащуть берег хвилі,<br />
Але мені згадаються в той час<br />
Твої і ласки, й руки білі,<br />
Що на плечах моїх були не раз.</p>

<div>




</div>

<p>Я втік би в темний гай, щоб слухать, як шепоче<br />
До листу лист і до квіток трава,<br />
Але шептала й ти в зимовій ночі<br />
Мені колись шовковії слова.</p>
<p>Я б думкою спинивсь в другім небеснім світі,<br />
Куди і сяйво зір не доліта,<br />
Але і там же власне сонце світе<br />
І знов воно про тебе нагада.</p>
<p><em>1905</em></p>

<div></div>