<strong>Павло Мовчан – Поклик </strong>
<p>Намарилось недоброхіть:<br />
недбайний день і погуляння,<br />
кругом штахетник, наче кліть,<br />
а посередині стоїть<br />
драбина в небо, і останній<br />
щабель зелений, наче віть, —<br />
не досягнуть, не долетіть,<br />
бо неспроможен до літання…<br />
Поволі-воленьки іти,<br />
перебирать щаблі трухляві,<br />
а на хмарині зверху — ти,<br />
в блакить вмочивши крила дляві,<br />
пливеш — мені не досягти…<br />
Щаблі обрушуються —<br />
ниць<br />
я падаю грудьми на кілля,<br />
і стрімко в пролійки зіниць<br />
земля вліта, як шмат вугілля.<br />
Свідомість гасне: попіл, тьма,<br />
поволі зменшується іскра…<br />
Та раптом голос підійма:<br />
— Вставай! Хутчій! Рівняйсь на дійсне! —<br />
Я звівсь і відпечатав крок,<br />
рівнявсь на сонечко ліворуч,<br />
проте хмарину бачив зрок,<br />
хоча очей не зводив вгору.<br />
І чув пекучий в грудях біль,<br />
так ніби паколи стриміли,<br />
і голос чув, що звідусіль<br />
гукав:<br />
— Лети душею, а не тілом!</p>

<div>




</div>

<p>***</p>

<div></div>