<strong>Микола Руденко – Ну навіщо стільки заліза…</strong>
<p>Ну навіщо стільки заліза —<br />
Нари, двері, ґратовані рами?<br />
Все одно я зненацька пролізу<br />
Крізь щілину тюремної брами.</p>

<div>




</div>

<p>Все одно я піду на волю —<br />
Духом вийду, якщо не тілом.<br />
Обійму, мов сестрицю, тополю.<br />
Навтішаюся світом білим.</p>
<p>Помолюся до зір серед жита,<br />
Заночую в копиці сіна —<br />
І піду, щоб у людях жити<br />
Доти, доки живе Україна.</p>
<p><em>29.05.1977</em></p>

<div></div>