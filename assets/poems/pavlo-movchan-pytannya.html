<strong>Павло Мовчан – Питання</strong>
<p>Мово убога в устах недоріки —<br />
тільки й спроможен сказати «люблю»…<br />
Сніг дотліває, піняться ріки,<br />
хвилі прозорі горблять ріллю.<br />
Світла, ой світла в очах невимовність:<br />
шум зашумовує, вітер хмелить,<br />
над головою хмари верховні<br />
перемальовують світлу блакить.<br />
Для похвали, мабуть, слово… і тільки…<br />
Світе безмежний, відбитий в мені,<br />
наче в очах перелітної бджілки:<br />
крапля роси на медовій струні,<br />
лоно молочне солодкого цвіту,<br />
світле весьдення і хвиля тепла,<br />
фарба співуча минулого літа<br />
в пам’ять щілясту вогнем натекла.<br />
Зверху — лубець, але зелень зісподу,<br />
зокола — голос, всередині ж — біль!<br />
Ймення, як взяток в бджолину колоду<br />
визбирав — тісно в самому собі.<br />
Але не висловить захвату й криком —<br />
з горла за голосом вилетів рій:<br />
— Ой та навіщо, світе великий,<br />
вічне мовчання внизу і вгорі? —<br />
Зором всотав все до лушпини,<br />
слухом і пошум, як в мушлю втягнув…<br />
Та як в сопілці — в душі порожнина:<br />
хто ж тільки дмуха в мою глибину?</p>

<div>




</div>

<p>***</p>

<div></div>