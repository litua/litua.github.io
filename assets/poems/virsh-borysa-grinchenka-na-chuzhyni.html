<strong>Борис Грінченко – На чужині</strong>
<p>Пливуть по небу хмароньки<br />
В далекії краї,<br />
Летять із їми думоньки<br />
Щочаснії мої —<br />
Туди, де та криниченька<br />
Холодная дзюрчить,<br />
Над нею та зеленая<br />
Вербиченька шумить;<br />
Схилилася вербиченька,<br />
Мов дівчина смутна,<br />
Неначе задивляється<br />
В криниченьку вона.<br />
А там гаї зеленії,<br />
І луки у квітках,<br />
І пісня розливається<br />
По луках і гаях.<br />
Ой пісня та коханая,<br />
То ріднії слова,<br />
Од їх аж мліє серденько.<br />
Палає голова!<br />
В тій пісні все відбилося,<br />
Що я люблю й любив,<br />
І слухав би впиваючись,<br />
А потім би й зомлів<br />
Під згуки тії ріднії<br />
У рідній стороні…<br />
Туди пливуть ті хмароньки —<br />
Коли б туди й мені!..</p>

<div>




</div>

<p><em>1884</em></p>

<div></div>