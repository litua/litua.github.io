<strong>Павло Мовчан – Осінній день</strong>
<p>В блакитнім храмі дня,<br />
де все доцільно-чинне,<br />
небарвиться, линя<br />
оздоблення рослинне;<br />
і сиплеться тинька,<br />
і пада позолота,<br />
і пишнота зника,<br />
мов увійшла скорбота, —<br />
і де не запряде<br />
очима — там розруха…</p>
<p>Лункий вільготний день<br />
неначе себе слуха:<br />
десь дерево дуднить,<br />
хтось пакола рівняє…<br />
і павутинки нить<br />
вуста перетинає…</p>

<div>




</div>

<p>Собача гавкотня<br />
з людськими голосами<br />
торка склепіння дня<br />
і шерхне під ногами.</p>
<p>І тіні від дерев<br />
лягають всім на плечі<br />
нестерпним тягарем<br />
важкої холоднечі.</p>
<p>А ступиш лише крок —<br />
коштовностей не стане,<br />
карлючкою листок<br />
в твою ступню устряне —<br />
хоч кров’ю взолоти<br />
гаї убогі й луки;<br />
ген, люди, як хрести<br />
стоять, розвівши руки…<br />
І мідяний п’ятак<br />
пішов давно на квити.<br />
Гей, клене, ти жебрак, —<br />
як будеш зиму жити?</p>
<p>***</p>

<div></div>