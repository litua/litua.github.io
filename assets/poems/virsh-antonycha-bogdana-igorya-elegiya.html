<strong>Антонич Богдан-Ігор – Елегія про співучі двері</strong>
<p>Співучі двері, сивий явір,<br />
старий, мальований поріг.<br />
Так залишилися в уяві<br />
місця дитячих днів моїх,<br />
так доховала пам’ять хлопця<br />
затьмарені вже образи,<br />
такий обмежений став обсяг<br />
тієї пісні, що дрижить,<br />
яка зворушенням хвилює,<br />
та все ж без зайвої сльози<br />
пейзажі споминів малює.<br />
І хочу знову пережить<br />
хлоп’ячі радощі та бурі.<br />
Швидкіш струмує в жилах кров,<br />
і сяють щастям очі хмурі,<br />
в долоні легшає перо.</p>
<p>На кичерах сивасті трави,<br />
черлений камінь у ріці.<br />
Смолиста ніч, і день смуглявий,<br />
немов циганка на лиці.<br />
Розсміяні палкі потоки,<br />
немов коханці до дівчат,<br />
злітають до долин глибоких,<br />
що в сивій мряці тихо сплять,<br />
і куриться із квітів запах,<br />
немов з люльок барвистих дим.<br />
Дрижать ялиці в вітру лапах,<br />
голосять шепотом дрібним,<br />
течуть униз краплини шуму,<br />
немов з гарячих пнів смола.<br />
Сповитий в зелень і задуму,<br />
п’є олень воду з джерела.<br />
Квітчасте сонце спить в криниці<br />
на мохом стеленому дні.<br />
Кущем горючим таємниці<br />
виходить ранком з глибині.<br />
Співає пуща сном кудлатим,<br />
прадавнім шумом загуло.<br />
На схилі гір, неначе лата,<br />
пришите до лісів село.</p>
<p>Корчма, мов кущ, що родить зорі,<br />
свічками палиться в ночі.<br />
З горілки б’ють дими прозорі,<br />
скриплять іржавії ключі.<br />
Смичком вогнистим тнуть цигани,<br />
розкотисто співає бас.<br />
Пече музика, й голос тьмяний,<br />
і струн сп’янілих лютий бряз.<br />
Тремтить на флейті пальців десять,<br />
музичне дерево горить.<br />
Із бубна, мов із дзбана, ллється<br />
роздзвонений, гарячий крик.<br />
Палає скрипка, тихне, в’яне,<br />
і серце бубна співом п’яне.<br />
І про опришків в сотий раз<br />
оповідає в пісні бас:<br />
свячені кулі, литий пояс,<br />
таємне зілля, дика борть,<br />
заклята ніч і смерть в напоях,<br />
що їх коханцям варить чорт.<br />
Шалений місяць — мрійний тенор<br />
веде містичну пісню тьми.<br />
Дівчина, наче веретено,<br />
в танку спідницями шумить.</p>
<p>Ще пам’ятаю: на воді<br />
дрижачі іскри ранок сіє.<br />
Ще пам’ятаю: білий дім,<br />
де стіни з дерева та мрії.<br />
Ще пам’ятаю: в сонці міст<br />
рудий хребет ліниво гріє,<br />
неначе велетенський кіт,<br />
що в сні ледачім очі щулить.<br />
І дім і міст, мабуть, стоять,<br />
але для мене вже минули<br />
і тільки спомином горять.<br />
Неситий крук над мостом крякав,<br />
плило рікою сонце в світ.<br />
Туди ходив ловити раки,<br />
коли мені було п’ять літ.<br />
Колола пальчики шипшина,<br />
устами ссав солодку кров.<br />
На зорі задививсь хлопчина,<br />
але своєї не знайшов.</p>

<div>




</div>

<p>Тут сиве небо й сиві очі<br />
у затурбованих людей.<br />
Сльота дуднить і шиби мочить,<br />
розмови стишені веде.<br />
Під сивим небом розстелилась<br />
земля вівса та ялівцю.<br />
Скорбота мохом оповила<br />
задуману країну цю.<br />
Як символ злиднів виростає<br />
голодне зілля — лобода.<br />
Відвічне небо і безкрає,<br />
відвічна лемківська нужда.<br />
В таємних кручах давня Лада<br />
ворожить хлопцям молодим.<br />
В церквах горить Христовий ладан<br />
і куриться молитви дим.<br />
На небі тільки сині зорі<br />
вислухують благальний спів<br />
людей, що, прості та безкрилі,<br />
цілуючи в німій покорі<br />
брудні обніжки вівтарів<br />
устами, чорними від пилу,<br />
що їхні губи припорошить,<br />
моління шлють Христу і Духу,<br />
щоб допоміг здобути гроші<br />
на хліб, на сіль і на сивуху.</p>
<p>Земля не родить, віє вітер,<br />
на полі мох, мов теплий одяг,<br />
а люди, як в усьому світі,<br />
все родяться, терплять, вмирають.<br />
Пожежі й повені проходять,<br />
лишаючи лиш пустирі,<br />
рокочуть війни і минають,<br />
зміняються володарі,<br />
літа пливуть, мов гірські води,<br />
і про опришків дощ осінній<br />
вже тільки спомини виводить.<br />
Чимало бур так прогуло.<br />
Лиш ти однакове й незмінне,<br />
далеке лемківське село.</p>
<p>Туди, мов стріли, шлю слова,<br />
туди крилата пісня лине.<br />
З села такого вийшов я,<br />
життя звеличник — верховинець.<br />
З людей, що, щирі та звичайні,<br />
приймали смирно долі пай<br />
і поклонялись неба тайні<br />
під знаком співного серпа.<br />
І , може, був би тут остався,<br />
як інші, покорився сам<br />
і, до землі німий припавши,<br />
молився радісним вівсам,<br />
та Той, що легкість дав сарні,<br />
а бджолам квіти золоті<br />
і кігті сталені для рися,<br />
слова співучі дав мені<br />
і гострі зуби, щоб в житті<br />
я твердо й просто боронився.</p>
<p>Широкий світ, від серця ширший<br />
і ширший вітер на селі.<br />
Не помістити в цьому вірші<br />
ні зір, ні неба, ні землі.<br />
Шляхи широкі у безкрає,<br />
поїхав хлопцем я у світ.<br />
Насправді стриму час не має,<br />
хоч важко це нам зрозуміть.<br />
Турботи, радощі, омани,<br />
кохання, зрада, ночі тьмяні<br />
і сіроокеє дівча.<br />
Одчаю шал, і пал любовний,<br />
і хмільність щастя, і печаль,<br />
нестямний захват молитовний,<br />
доглибна знеохоти їдь<br />
і ласка творчості найвища —<br />
це все дало мені життя.<br />
Його звеличую тут я<br />
і кличу дням: мене п’яніть,<br />
п’яніть мене! Хай смерті ближче,<br />
хай на минулому іржа,<br />
хай снігова спливе пороша,<br />
думки нестримано дрижать,<br />
а кожна, мов кришталь, ясна.<br />
О, молодосте, ти одна<br />
не заплямована й хороша.</p>
<p>Співуча тінь, крислатий явір<br />
і тесаний, дзвінкий поріг.<br />
Отак змальовує уява<br />
місця хлоп’ячих мрій та втіх.</p>

<div></div>