<strong>Дмитро Загул – Авіапісня</strong>
<p>Пливіть, полумінні пілоти,<br />
В повітрі – плинному склі –<br />
До сонця до зальоти<br />
З півсонної землі!</p>
<p>Линьте з леготом-вітром,<br />
Своєвільні лицарі мрій, –<br />
Розвійте прозорим повітрям<br />
Попіл серця старий!</p>

<div>




</div>

<p>На вас майбутні надії, –<br />
На вас, герої висот,<br />
В кожному серці зоріє<br />
Ваш понадземний льот.</p>
<p>Шикуються сили ворожі<br />
За тином колючих дротів…<br />
Будьте всі насторожі!<br />
Вартуйте волю братів!</p>
<p>Що вам границі-кордони?!<br />
Що вам ріки й моря?!<br />
Вільні птиці червоні,<br />
Під вами вільна земля!</p>
<p>ІЗ ЗБІРКИ “НАШ ДЕНЬ”, ЖОВТНЕВИЙ ВИХОР. Київ, 1923 р.</p>

<div></div>