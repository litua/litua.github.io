<strong>Тарас Шевченко – Меж скалами, неначе злодій</strong>
<p>Меж скалами, неначе злодій,<br />
Понад Дністром іде вночі<br />
Козак. І дивиться, йдучи,<br />
На каламутну темну воду,<br />
Неначе ворогові в очі,<br />
Неначе вимовити хоче:</p>
<p>– Дністре, водо каламутна,<br />
Винеси на волю!<br />
Або втопи принамені,<br />
Коли така доля. –</p>
<p>Та й роздігся на камені,<br />
У воду кинувся, пливе,<br />
Аж хвиля синяя реве.</p>
<p>І, ревучи, на той берег<br />
Козака виносить.<br />
Стрепенувся сіромаха –<br />
І голий, і босий,<br />
Та на волі, й більш нічого<br />
У бога не просить.<br />
Постривай лиш: може, брате,<br />
На чужому полі<br />
Талану того попросиш<br />
Та тієї долі.<br />
Пішов собі темним яром<br />
Та співає, йдучи:</p>
<p>– Ой із-під гори та із-під кручі<br />
Ішли мажі риплючі.<br />
А за ними йде та чорнявая<br />
Та плаче-рида, йдучи. –</p>
<p>Уже як хочете, хоч лайте,<br />
Хоч і не лайте й не читайте,<br />
Про мене… Я і не прошу,<br />
Для себе, братики, спишу,<br />
Ще раз те оливо потрачу.<br />
А може, дасть бог, і заплачу,<br />
То й буде з мене . . . . . . . . . .</p>
<p>Нумо знов.</p>
<p>Покинув матір і господу,<br />
Покинув жінку, жаль, та й годі.<br />
На Бесарабію пішов<br />
Оцей козак; погнало горе<br />
До моря пити; хоч говорять:<br />
Аби файда в руках була,<br />
А хлопа, як того вола,<br />
У плуг голодного запряжеш.<br />
. . . . . . . . . . . . . . . . . . . . . . . .<br />
Троха лишень, чи так?<br />
Ще змалку з матір’ю старою<br />
Ходив з торбами цей козак,<br />
Отак і виріс сиротою,<br />
У наймах; сказано, шарпак,<br />
То й одружився собі так,<br />
Узяв хорошу, та убогу,<br />
Звичайне, наймичку. А пан!..<br />
(І неталан наш і талан,<br />
Як кажуть люде, все од бога)<br />
Наглядів, клятий! Панські очі!<br />
Та й ну гостинці засилать.<br />
Так і гостинців брать не хоче,<br />
Не хоче й пана закохать!<br />
Що тут робить? За чоловіка,<br />
Укоротивши йому віка…<br />
А жінку можна привітать.<br />
Трохи не сталося отак.<br />
До нитки звівся мій козак,<br />
Усе на панщині проклятій,<br />
А був хазяїн . . . . . . . . . . . . . .<br />
. . . . . . . . . . . . . . . . . . . . . . . . .<br />
А жіночку свою любив,<br />
І господи єдиний!<br />
Як те паня, як ту дитину,<br />
У намистах водив!<br />
Та знемігся неборака,<br />
Хоч продавай хату<br />
Та йди в найми. Отак його<br />
Отой пан проклятий<br />
Допік добре. А жіночка<br />
Мов цього й не знає,<br />
У доброму намистечку<br />
В садочку гуляє –<br />
Як та краля! – Що тут робить? –<br />
Сердега міркує. –<br />
Покину їх та утечу.<br />
Хто ж їх нагодує?<br />
Хто догляне? Одна – стара,<br />
Нездужає встати,<br />
А другая – молодая,<br />
Дума погуляти!<br />
Як же його? Що діяти?<br />
Горе моє! Горе! –<br />
Та й пішов, торбину взявши,<br />
За синеє море!<br />
Шукать долі. Думав прийти<br />
Та хоч жінку взяти.<br />
Стара мати і тут буде<br />
Віку доживати<br />
На господі!..</p>

<div>




</div>

<p>Так отак-то</p>
<p>Трапляється в світі.<br />
Думав жити, поживати<br />
Та бога хвалити,<br />
А довелося на чужині<br />
Тілько сльози лити!<br />
Більш нічого. Нудно йому<br />
На чужому полі!<br />
Всього надбав, роботяга,<br />
Та не придбав долі!<br />
Талану того святого…<br />
Світ божий не милий.<br />
Нудно йому на чужині,<br />
І добро остило!<br />
Хочеться хоч подивиться<br />
На свій край на милий!<br />
На високії могили!<br />
На степи широкі!<br />
На садочок! На жіночку!<br />
Кралю карооку!<br />
Та й поплив Дністром на сей бік,<br />
Покинувши волю.<br />
Бродягою… О боже мій!<br />
Якеє ти, поле!<br />
Своє поле! Яке то ти<br />
Широке… широке!..<br />
Як та воля . . . . . . . . . . . .<br />
. . . . . . . . . . . . . . . . . . . . .</p>
<p>Прийшов додому уночі.<br />
Стогнала мати на печі,<br />
А жінка у коморі спала<br />
(Бо пан нездужа). Жінка встала,<br />
Неначе п’явка та, впилась<br />
І, мов водою, залилась<br />
Дрібними, як горох, сльозами.<br />
І це трапляється між нами,<br />
Що ніж на серце наставля,<br />
А сам цілує!.. Ожила<br />
Моя сердешна молодиця!<br />
І де ті в господа взялися<br />
Усякі штучнії єства?</p>
<p>Сама ж неначе нежива<br />
На плечі пада… Напоїла,<br />
І нагодувала,<br />
І спать його, веселого,<br />
В коморі поклала!..<br />
Лежить собі неборака,<br />
Думає, гадає,<br />
Як то будем мандрувати,<br />
І тихо дрімає…</p>
<p>А жіночка молодая<br />
Кинулась до пана,<br />
Розказала – отак і так.<br />
Любо та кохано<br />
Прийшли, взяли сіромаху<br />
Та й повезли з дому<br />
Пройдисвіта, волоцюгу…<br />
Прямо до прийому.</p>
<p>   І там доля не кинула.<br />
Дослуживсь до чину,<br />
Та й вернувся в село своє,<br />
І служить покинув.<br />
Уже матір поховали<br />
Громадою люде,<br />
І пан умер, а жіночка<br />
Московкою всюди<br />
Хиляєтся… і по жидах,<br />
І по панах боса…<br />
Найшов її, подивився…<br />
І, сивоволосий,<br />
Підняв руки калічені<br />
До святого бога,<br />
Заридав, як та дитина…<br />
І простив небогу!</p>
<p>Отак, люде, научайтесь<br />
Ворогам прощати,<br />
Як цей неук! . . . . . . . . .</p>
<p>Де ж нам, грішним,</p>
<p>Добра цього взяти?<br />
. . . . . . . . . . . . . . . . . . . . .<br />
. . . . . . . . . . . . . . . . . . . . .</p>
<p><em>[Друга половина 1848, Косарал]</em></p>

<div></div>