<strong>Пантелеймон Куліш – Гульвіса</strong>
<p>Ой ішов я до дівчини —<br />
Од воріт вернувся:<br />
Піду лучче до шинкарки<br />
Горілки нап’юся!</p>
<p>Нехай добрі люде славлять,<br />
Що в шинку ночую, —<br />
Що за тиждень загорюю —<br />
За ніч прогайную.</p>
<p>Лучче мені од громади<br />
Наругу приймати,<br />
Аніж собі вольні руки<br />
Навіки зв’язати.</p>
<p>Твою чари, дівчинонько,<br />
Я по людях знаю:<br />
Тому щастю, тому раю<br />
Віри не діймаю.</p>

<div>




</div>

<p>Ой коли б нас не в’язано —<br />
Може б нам жилося,<br />
Що волею моє серце<br />
З твоїм понялося.</p>
<p>Ой яке там щастя-доля,<br />
Де в хаті неволя?<br />
Моя доля — серед поля<br />
Нев’язана воля!</p>
<p>Ой заграй мені кобзарю,<br />
Про ті часи давні,<br />
Як у Січі проживали<br />
Наші предки славні.</p>
<p>Ой заграй мені, кобзарю,<br />
Нехай я заплачу,<br />
Нехай долю — вольну волю<br />
Крізь сльози побачу.</p>
<p>Ой заплачу-заридаю,<br />
Рутою утруся…<br />
До любої дівчиноньки<br />
Повік не вернуся.</p>
<p><em>(1861)</em></p>

<div></div>