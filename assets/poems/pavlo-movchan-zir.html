<strong>Павло Мовчан – Зір</strong>
<p><em>(З циклу «Відлуння війни»)</em></p>

<div>




</div>

<p>Зір не привласнює — голубить,<br />
зір випромінює тепло,<br />
і, багатіючи від згуби,<br />
не ділить на добро та зло<br />
ні обширів земних, ні неба,<br />
вбираючи лиш те у себе,<br />
що навіть світ переросло:<br />
батьків обличчя, день розлуки,<br />
пожежу, шибениці тінь,<br />
в горшку общипаного крука,<br />
прибиті руки на хресті.<br />
Та ширше зору, вище горя<br />
був промінь, що тебе будив…<br />
Стільник вікна, і мед прозорий,<br />
і ти, безсмертно-молодий…<br />
І поглядала семиоко<br />
сопілка на твої вуста,<br />
і в тебе входила щокроку<br />
не довжина, а висота!<br />
І били в ключ джерела зору,<br />
щоб все навколо напоїть<br />
любов’ю, поглядом прозорим<br />
і зм’якшить фарби лихоліть.<br />
Але чим далі, тим густішим<br />
ставав і погляд, і сам світ:<br />
імення ті ж — обличчя інші,<br />
замість шибок — синіє лід.<br />
Ой очі відведи скоріш:<br />
бо випливає тінь хрестата<br />
з очей і зашморг зір стиска,<br />
і крук общипаний дзьобатий<br />
картаво каркає з горшка…<br />
Заплющу очі, щоб не бачить,<br />
як в стрісі розцвіта вогонь,<br />
як краплі капають гарячі<br />
з обох прохромлених долонь.</p>
<p>***</p>

<div></div>