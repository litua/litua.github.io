Юрій Андрухович – Етюд з воронами<p>На цьому світі стільки ірреального<br />
шукаємо тверду земну основу<br />
грудневе пиво біля кафедрального<br />
і сірий день мугиче боса-нову</p>
<p>відлига як сльоза над містом лине<br />
автобуси приходять і відходять<br />
і в наших кухлях писаної глини<br />
колишеться гірка бурштинна подать</p>
<p>ми так цього тепла затято прагнули<br />
як вимерзле пагіння винограду</p>

<div>




</div>

<p>ворони ці маленькі чорні ангели<br />
збирають на фронтоні чорну раду<br />
і тане сніг в якому так намішано<br />
пісок і сіль тяжкі земні мірила</p>
<p>а ми в холодні кухлі тепло дишемо<br />
і дивимось як мають чорні крила</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>