<strong>Антонич Богдан-Ігор – Схрещення</strong>
<p>Об хмару хмара, мов об дошку дошка,<br />
ударить глухо, й небо затріщить.<br />
З лопати хмари сиплються дощі,<br />
немов пісок дзвінкий.<br />
В зелену ложку<br />
листка бере калина дощ, мов юшку,<br />
і п’є, і п’є, мов струмінь щастя жданий,<br />
мов бризки сім’я, мов росу цілющу,<br />
відкривши ягід гроно полум’яне,<br />
як віяло червонопере гроно,<br />
аж рветься дощ, як втятий посторонок,<br />
і вітер звільнений вирує колом.<br />
До чорних уст припавши спрагло,<br />
мов палиця, у смерч скрутився й коле<br />
обличчя наші, наче розкіш нагла.<br />
Вузли долонь — у ритміці кохання<br />
ключі музичні, й ти — ляклива ланя.<br />
Не в біблії, не на троянднім ложі,<br />
пий бурю плідну і цілющу.<br />
Може,<br />
землі замало навіть для кохання,<br />
хіба зрівнятись з бурею всією!<br />
Гей, відходить буря, проспівавши лунко,<br />
лиш грім із громом, мов змія з змією,<br />
ще раз сплелись в останнім поцілунку.<br />
Не знаючи, віддаш себе всією.<br />
Так що ж,<br />
ні, не ламай долонь, ні рож.</p>

<div>




</div>

<p><em>16 травня 1936</em></p>

<div></div>