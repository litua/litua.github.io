<strong>Герасим’юк Василь – На сіні, що срібліє над кущами…</strong>
<p>На сіні, що срібліє над кущами,<br />
завмерли дві душі в легких тілах.<br />
Я знаю,</p>
<p>хто прикидав їх пластами.</p>
<p>Нас кличуть, мила,</p>
<p>душі у сінах.</p>
<p>Живе, скажи, чи неживе створіння<br />
тут нипає, стискаючи горби?<br />
Оце, обдерте глодом озвіріння,<br />
оце проміння пекла полюби.</p>

<div>




</div>

<p>Бо ось надходить мить —</p>
<p>і пахне м’ята.</p>
<p>Барвінок пахне —</p>
<p> забирає зір.</p>
<p>Чужим, навскісним запахом зайнята, —<br />
ти є. Півдухом перловидних нір —</p>
<p>ти є. Паду, німію — все, доволі!<br />
Є ти. І тільки ти. І доки ти —<br />
оці кущі,</p>
<p>потовчені і голі</p>
<p>в своє важке волосся заплети.</p>

<div></div>