<strong>Павло Мовчан – “Навпроти кого сон цей снився?..” </strong>
<p>Навпроти кого сон цей снився?<br />
Гадюка у кутку сичить,<br />
посеред хати камінь лисий,<br />
на ньому тінь сира лежить…<br />
В проймі дверей білують цапа,<br />
що лобом вперся у поріг,<br />
кров у залізні ночви капа,<br />
а в сіни залітає сніг…<br />
Напевне, ти стояв надворі —<br />
тінь проломилась крізь стіну,<br />
що відвологло, наче корінь,<br />
лягла на плаху кам’яну.<br />
Як ти ввійшов? Я не помітив —<br />
відчув раптово холодок,<br />
що з тебе виступив. І вітер<br />
студено провійнув: — Синок!..—<br />
Та запізнилась засторога:<br />
гадюку в пазусі відчув —<br />
збудивсь від доторку жалкого,<br />
твоя коса, наче канчук,<br />
гадючилася мотузяно,<br />
по грудях розливавсь вогонь, —<br />
і я збудив тебе, омано,<br />
щоб розказать вже збляклий сон.</p>

<div>




</div>

<p>***</p>

<div></div>