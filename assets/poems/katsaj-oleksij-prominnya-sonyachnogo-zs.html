<strong>Кацай Олексій – Проміння сонячного зсув…</strong>
<p>Проміння сонячного зсув<br />
на обрії сповзає<br />
а я у затінку заснув<br />
тарілки що літає</p>
<p>Спекота вклякла на стежках<br />
у золотій пилюці<br />
й про щось загрузнувши в словах<br />
аговкають прибульці</p>
<p>Як за межею вій хитких<br />
вони в цю мляву слушні!<br />
а полудень навколо їх<br />
серпанок тче задушний</p>

<div>




</div>

<p>Вони в медвяному вогні<br />
скафандри геть скидають<br />
і вже солом’яні брилі<br />
їм голови вкривають</p>
<p>А навкруги<br />
тече бурштин<br />
розплавленого світла<br />
і пахне неба синій дзвін<br />
духмянощами липня</p>
<p>Височини<br />
сріблястий<br />
зміст<br />
листа зелений порух —<br />
усе нанизано на вісь<br />
симетрій кольорових</p>
<p>Дзижчать летючі тарілки<br />
в небесній рівновазі<br />
і линуть світлові роки<br />
віршованих фантазій.</p>

<div></div>