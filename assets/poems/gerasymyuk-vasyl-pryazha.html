<strong>Герасим’юк Василь – Пряжа</strong>
<p>Той, хто крадьки зазирає у вікно,<br />
хто високий і сивоокий двадцятої осені<br />
двадцятого віку,<br />
той уздрить, яка дівка чемна до роботи, а яка ні.<br />
А ти ховаєшся, бо засинаєш біля куделі,<br />
зронивши веретено…<br />
Назирці іду за тобою,<br />
бо прядеться моя нитка із твоєї куделі,<br />
яку носиш за поясом.</p>

<div>




</div>

<p>Сива нитка із перемішаної чорної з білою вовни.<br />
Ідеш і прядеш, а я<br />
перешепотів услід віршами<br />
всі твої ліси і груні,<br />
твою толоку і твою афинниковату,<br />
твою маржину і твої сіна.<br />
Та не вишептати тебе<br />
із клубків нитки сивої – сивих гір твоєї молодості,<br />
та навіть із пожовклої фотокартки сорок шостого,<br />
де нарешті не ховаєшся,<br />
бо вже всі знають, до кого ти чемна.</p>

<div></div>