<strong>Антонич Богдан-Ігор – Слово про полк піхоти</strong>
<p>Ми молодість тверду і кучеряву<br />
складаємо, мов прапор, на лафетах.<br />
У куряві цілує очі слава,<br />
горять на небі кулі і комети.</p>
<p>Змішалися, у куряві склубившись,<br />
статуї й люди перед арсеналом.<br />
Ми, на багнети сонце настромивши,<br />
виходимо нестримно і зухвало.</p>
<p>Юрба в вертепах вулиць, наче повінь.<br />
З-під ратуші зриваються два леви,<br />
біжать в юрбу, толочать, брук сплив кров’ю,<br />
юрба кипить, шаліє. Місце левам!</p>

<div>




</div>

<p>Під гул, під бряз валторен і тарелів<br />
виходять леви попереду роти,<br />
ведуть її. Хай їх вітають трелем<br />
пузони полку п’ятого піхоти!</p>
<p>Хай всі, хай всі побачать і почують<br />
з трибун, з балконів, з брам, з дахів сріблистих:<br />
востаннє вам піхота салютує!<br />
Шрапнелі сонця вибухають в місті.</p>
<p>Ми молодість тверду і кучеряву<br />
складаємо, мов прапор, на лафетах.<br />
У куряві на синім небі сяє<br />
майбутньої Республіки планета.</p>

<div></div>