<p>Як соромно мені за себе —<br />
За ті змарновані роки,<br />
Коли вважав: земля і небо<br />
Гульвісам служать залюбки.</p>
<p>Мене не мучило сумління<br />
Ні наяву, ні серед сну —<br />
Гадав: це право покоління,<br />
Котре пройшло через війну.</p>
<p>Ночей і днів було не шкода —<br />
Аби вино й товариші.<br />
Гадав: оце ж і є свобода —<br />
Свобода тіла і душі.</p>
<p>Хіба ж я знав, що затаврую<br />
Цю бездуховність, як пітьму,<br />
І до свободи проторую<br />
Пекельний шлях через тюрму?</p>
<p>Чи думав я у день похмільний,<br />
Що з серцем скоїться моїм:<br />
По-справжньому я буду вільний<br />
Лише у карцері сирім?</p>

<div>




</div>

<p>О так! Нехай тобі для руху<br />
Нема ні простору, ні сил —<br />
Зате прийшла Свобода Духу<br />
І гордий змах духовних крил.</p>
<p>І ти летиш, змахнувши ними,<br />
Де зорі блимають вночі.<br />
Стають мізерними й смішними<br />
Твої кати й наглядачі.</p>
<p>Відсунулись тюремні грати<br />
Й від сонця сховане вікно.<br />
Чи можна Всесвіт відібрати,<br />
Якщо ти злився з ним водно?</p>
<p>Тобі відкрились виднокола,<br />
Котрі ти у собі здобув.<br />
Хто не спізнав цього ніколи,<br />
Той вільним на землі не був.</p>
<p><em>03.10.1986</em></p>

<div></div>