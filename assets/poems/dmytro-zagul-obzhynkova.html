<strong>Дмитро Загул – Обжинкова</strong>
<p>Нехай гуде дзвінка<br />
Мелодія дротів,<br />
Як пісня юнака<br />
На радісний мотив,<br />
Потужно, як рука<br />
Селян, робітників.</p>
<p>Дзвони, дзвони, о музико дротів,<br />
Над городом, над селами, простором…<br />
Бо в мене стільки сестер і братів<br />
Із серцем хворим і байдужим зором, –<br />
Хай розбудить цей потужний спів,<br />
Хай скаже їм, що кволим бути – сором.</p>
<p>Ще тиждень – два…<br />
Степи вже половіють,<br />
Колишуть їх засмажені вітри.<br />
Коли на ниви рос-дощів навіють…<br />
Тож радісно обличчя обітри<br />
І заспівай, зогрій свою надію.<br />
Твій урожай дозріє до пори.</p>

<div>




</div>

<p>А ждуть його – не тільки ти та діти,<br />
По всіх світах брати-робітники,<br />
З тобою разом будемо радіти,<br />
Бо ти підпора нашої руки.<br />
Твій урожай по всім широкім світі<br />
Прославить труд мозольної руки.</p>
<p>За той твій хліб здобудемо машину…<br />
Вона піде просторами степів.<br />
І будеш менше гнути свою спину,<br />
І веселіше забринить твій спів.<br />
В собі самому знайдеш ту причину,<br />
Що двигає могутній крок віків.</p>
<p>Нехай гуде дзвінка<br />
Мелодія дротів,<br />
Як пісня юнака<br />
На радісний мотив,<br />
Потужна, як рука<br />
Селян, робітників.</p>
<p>1924. ІЗ ЗБІРКИ “НАШ ДЕНЬ”, ЖОВТНЕВИЙ ВИХОР</p>

<div></div>