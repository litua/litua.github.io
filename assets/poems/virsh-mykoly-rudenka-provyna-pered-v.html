<strong>Микола Руденко – Провина перед Всесвітом</strong>
<p>З тобою разом народилось Слово,<br />
Якому слід звучати на вітрах<br />
І проростати правдою в дворах,<br />
Та ти побачив: люди, наче сови,<br />
Мовчать —<br />
Бо ними володіє страх.</p>
<p>Принишклі, без’язикі, між хатами<br />
Вони покірно в сутінки бредуть.<br />
Над ними тисне темряви могуть.<br />
Ти теж мовчиш. Тремтячими вустами<br />
Ворушиш —<br />
Та тебе ніде не чуть.</p>
<p>А слово палить душу. Непокірне,<br />
Воно тобі мовчати не дає.<br />
Волає серце змучене твоє.<br />
У грудях, наче джерело нагірне,<br />
Вирує пристрасть —<br />
Полум’ям стає.</p>

<div>




</div>

<p>Проте закон повчає: маєш Слово —<br />
Неси його обачно у собі,<br />
Щоб раптом не посіялось в юрбі.<br />
Якщо посієш — ланцюги й закови<br />
На все життя дістануться тобі.</p>
<p>Уже й життя минає. Вже останні<br />
Літа спливають. А вона дріма —<br />
Та сила, що на подвиг підійма.<br />
Печаль розлита в кожному світанні —<br />
Бо в зорях духу творчого нема.</p>
<p>Це ти, їх син, той дух тримаєш всує<br />
У власних грудях…<br />
Ти замарно ріс.<br />
Так, ти не вартий материнських сліз.<br />
Даремно Всесвіт у тобі пульсує:<br />
Закон людський над Божий ти підніс.</p>
<p><em>18.12.1979</em></p>

<div></div>