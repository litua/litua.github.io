<strong>Леся Українка – Як дитиною, бувало</strong>
<p>Як дитиною, бувало,<br />
Упаду, собі на лихо,<br />
То хоч в серце біль доходив,<br />
Я собі вставала тихо.</p>
<p>«Що, болить?» — мене питали<br />
Але я не признавалась —<br />
Я була малою горда,—<br />
Щоб не плакать, я сміялась.</p>

<div>




</div>

<p>А тепер, коли для мене<br />
Жартом злим кінчиться драма<br />
І от-от зірватись має<br />
Гостра, злобна епіграма,—</p>
<p>Безпощадній зброї сміху<br />
Я боюся піддаватись,<br />
І, забувши давню гордість,<br />
Плачу я, щоб не сміятись.</p>

<div></div>