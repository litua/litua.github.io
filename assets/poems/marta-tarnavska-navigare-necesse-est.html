<strong>Марта Тарнавська – Navigare necesse est </strong>
<p>Плавба була, мов ще одна пригода.<br />
Коли людині вісімнадцять літ,<br />
прислів’я, що ось “плавання — конечне”,<br />
здається, мов девіз на все життя,<br />
і, хоч співали моряки у порті<br />
німецьку пісню про загибель мрії, —<br />
байдужим залишався Бремергафен.<br />
U.S.S. Mercy вже не віз солдатів<br />
підсилювати европейський фронт —<br />
він повертався з транспортом додому,<br />
останнім рейсом міряв океан,<br />
віз незвичайне карґо в рідну гавань.<br />
Гостинний жест недобиткам війни —<br />
і відчинились брами у майбутнє…<br />
Я теж на палубі у рідному гурті.<br />
Уже війна — немов далекий спогад —<br />
дитинство, що відпало, мов лушпиння,<br />
і я — у розпалі сьогоднішнього дня —<br />
уся — чекання. Вже ж була бо юність,<br />
і Зальцбурґу краса — азиль кохання…<br />
А далі, далі що? Яке майбутнє?<br />
Попереду — непевність і неспокій,<br />
і вже засвоєна маленька власна мудрість:<br />
ловити в жмені радощі життя,<br />
віддатися захопленню хвилини<br />
і жити — вже, сьогодні, в кожну мить.</p>

<div>




</div>

<p>Уже давно на обрії — земля.<br />
Та раптом із туману виростають,<br />
мов привиди, завислі у повітрі,<br />
небачені ніколи хмарочоси…<br />
І ось — раптове збудження, удар,<br />
мов поворот в реальне, мов свідомість,<br />
що це ж — не тільки інший континент,<br />
що океан для мене — Рубіконом,<br />
що спалено мости і повороту<br />
уже нема туди, де залишились<br />
моє дитинство, юність і Европа.</p>
<p>1975/1978</p>

<div></div>