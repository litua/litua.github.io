<strong>Микола Руденко – Безсмертя нації — у слові…</strong>
<p>Безсмертя нації — у слові,<br />
А слово — Бог земних віків.<br />
Лише нікчемні й безголові<br />
Зрікаються старих батьків.</p>
<p>Не робітництво, не селянство,<br />
Не щирий, праведний народ,<br />
А так собі — тупе міщанство,<br />
Ходячий шлунок, жуйний рот.</p>

<div>




</div>

<p>Та, незважаючи на втрати,<br />
На лайку й дорікання злі,<br />
Я слово буду гранувати,<br />
Щоб стало долею землі.</p>
<p>Щоб за освяченим порогом,<br />
Де ера займеться нова,<br />
Воно й насправді стало Богом,<br />
Який у серці ожива.</p>
<p><em>1972</em></p>

<div></div>