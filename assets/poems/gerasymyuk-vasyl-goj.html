<strong>Герасим’юк Василь – Гой</strong>
<p>Великий ворожбит живе в Карпатах.<br />
Він ще живе. Його назвали – Гой -.<br />
Він ще не має права помирати –<br />
хай світ не той. Хай навіть дух не той.</p>
<p>Він ще уздрить у темнім закамарку<br />
увесь мій недорід, увесь мій бруд.<br />
І він ще скаже: повтирайся, шмарку, –<br />
ти вже ногою там, хоч друга – тут.</p>
<p>Я не приніс йому свою хворобу,<br />
Я ще прийду. Мені іще не час.<br />
Йому велося лікувать худобу,<br />
а довелося рятувати нас.</p>
<p>Яке із примовлянь від злого ока?<br />
Від злого перестріту що спасе?<br />
Ми й нині маєм знахаря-пророка,<br />
готового відшіптувати все.</p>

<div>




</div>

<p>До нього жінка йшла і півприносу<br />
сховала в лісі – розтягнули пси.<br />
Він завернув її, стару і босу,<br />
з порога: половину донеси.</p>
<p>Її, нещасну, проковтнула хаща…<br />
Але у сховку зілля він відклав,<br />
допоки ходить та душа боляща<br />
поблизу – від снігів і до отав.</p>
<p>Він має зілля, корінці і трунки<br />
від всіх недуг, що дав нам божий син.<br />
Він першим був. Він зав’язав у клунки<br />
коріння наших родин і родин.</p>
<p>На наше зло – його поганські чари.<br />
В чужій душі – як риба у ріці,<br />
невже ти нам не заховав, мольчаре,<br />
й на судний день пуделка й корінці?</p>
<p>Яке ж із примовлянь від того ока<br />
недремного? Є слово, що спасе?<br />
Ми все ще маєм знахаря-пророка.<br />
Він змушений відшіптувати все.</p>

<div></div>