<strong>Павло Мовчан – Жертовник </strong>
<p>Жертовний камінь на узвишші,<br />
хоч прохолов, та смертно дише…<br />
скрізь хилитається полин<br />
і гіркоту свою колише<br />
у жилах скручених стеблин.<br />
Сюди весною, мов на свято,<br />
приводили коня на страту,<br />
а згодом — і людей на згин<br />
зганяли гуртом, як тварин.<br />
І побивав тут Каїн брата,<br />
і батька різав рідний син,<br />
безлюдно скрізь — не видно ката<br />
лише хитається полин…<br />
…Сумні літа… глуха дорога,<br />
і уявити неспромога,<br />
як домагались ласки в Бога…<br />
У небі кілька крапелин<br />
кривавиться, як засторога.<br />
А крок ступнеш — і в босі ноги<br />
занозиться вогонь тернин…<br />
Бог подобрішав? Чи уява<br />
твоя збідніла і кривавих<br />
не може тризнищ пригадать?<br />
Але прислухавсь: — Слава! Слава! —<br />
в землі? — за обрієм? — кричать…<br />
Запалась, може, в землю віра<br />
кривава?.. Вигуки допіру<br />
знов пролунали: — На офіру! —<br />
Незримі голоси кричать…<br />
Слухняно плентаюсь на згірок<br />
під лезо пломеню? меча?<br />
Знімає маску камінь сірий:<br />
в його очах — печаль, печаль…<br />
На ньому голосила мати —<br />
сіль злизував я потім з щік.<br />
Обличчям схожий він на брата,<br />
Тарас на ньому відпечатавсь<br />
карбами — тридцять третій рік…<br />
Жертовний камінь жорнуватий —<br />
з-під нього кров тече чи сік?</p>

<div>




</div>

<p>***</p>

<div></div>