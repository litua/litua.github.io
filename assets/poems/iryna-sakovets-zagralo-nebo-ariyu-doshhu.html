Ірина Саковець – Заграло небо арію дощу…<p>Заграло небо арію дощу<br />
на смугах вечорового вокзалу.<br />
Шалений вітер обійняв зухвало,<br />
і чується мені: «Не відпущу».<br />
А ні, то хтось прощається… На мить?<br />
На день? На рік? А чи наза́вжди, може?<br />
І небо вже вдяглося у погоже,<br />
а на обличчях їхніх все дощить.<br />
Вокзал плете контрасти з почуттів:<br />
чекання, зустрічі, палкі обійми,<br />
неначе хаотичні кадри фільму<br />
чи відгуки давно забутих снів.<br />
Багряний смуток і утіхи шквал,<br />
рожевий сміх отут на кожнім кроці.<br />
Немов енциклопедію емоцій<br />
гортаю, переходячи вокзал.</p>

<div>




</div>

<p>автор: <a href="http://onlyart.org.ua/?page_id=44280"><strong>Ірина Саковець</strong></a></p>
<p></p>

<div></div>