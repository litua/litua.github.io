<strong>Дмитро Загул – Отчизно дорога!</strong>
<p><em>Пам’яті Володимира Кобилянського</em></p>
<p>Отчинзно моя дорога,<br />
Мріє великої туги!<br />
Чи колись моя трудна нога<br />
До тебе навернеться вдруге?</p>
<p>Чи на скелях, на грудях твоїх,<br />
Змучене серце спочине,<br />
І поллється безжурний сміх,<br />
Щирий такий, без причини?</p>
<p>Ти снишся мені уві сні,<br />
Розкішна, зелена колиско,<br />
І часом здається мені,<br />
Що ти осьде, що близько.</p>
<p>І здається тоді, що нема<br />
Поміж нами кордону.<br />
Почекай лишень – згине зима,<br />
І весною повернеш додому.</p>
<p>А встану… Де дівся той сон?<br />
Розтанули сині гори!..<br />
Ні плаїв, ні грунів, ні сосон!..<br />
Тільки степ та простори.</p>
<p>Ні плаїв, ні грунтів, ні сосон!..<br />
Не запхне смерека,<br />
В бутині не спахне вогонь,<br />
І така ти далека!</p>

<div>




</div>

<p>Стою один серед степів,<br />
Як без рідного друга…<br />
На заході день догорів,<br />
Вже гасне кривава смуга.</p>
<p>Стою один серед степів –<br />
Це в мене отчизна друга…<br />
О краю наруги, країно рабів!<br />
До тебе летить моя туга.</p>
<p>Повіє вітер з верхів’я гір<br />
І вдарить у серце докором:<br />
“Ти покинув рідню і вбогий двір<br />
На нужду, на ганьбу, на сором.</p>
<p>Ти покинув братів, ти забув сестер,<br />
Проміняв їх на вільні простори…<br />
Хіба ж серце твоє не боліє тепер?<br />
Воно вбоге ж і хворе.</p>
<p>Воно вбоге і хворе, як я, –<br />
Прибита твоя Буковина,<br />
За тобою тут тужить щодня<br />
Більша твоя половина”.</p>
<p>Отчизно моя дорога,<br />
Мріє великої туги!<br />
Коли ж моя трудна нога<br />
До тебе повернеться вдруге?</p>
<p>ІЗ ЗБІРКИ “МОТИВИ”, HEIMWEH, 1921 р.</p>

<div></div>