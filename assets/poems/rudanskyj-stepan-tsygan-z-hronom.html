<strong>Руданський Степан – Циган з хроном</strong>
<p>З копійкою циганчук<br />
По ярмарку ходить<br />
І купив би, може, що,<br />
Та все не знаходить.</p>
<p>Усе таке дороге,<br />
А в нього копійка,<br />
По копійці тільки хрін<br />
Продає жидівка.</p>
<p>Мнявся бідний циганчук,<br />
Далі, що робити?<br />
Без гостинця ж не іти,<br />
Треба щось купити!</p>

<div>




</div>

<p>До жидівки і побіг,<br />
Купив того хрону,<br />
За пазуху положив<br />
Та й пішов додому.</p>
<p>От удома циганчук<br />
Свіжий хрін смакує,<br />
В носі крутить та вертить,<br />
Сльози не вгамує.</p>
<p>А все-таки неборак<br />
Хрону не кидає,<br />
Іскривився, плаче, їсть<br />
Та все примовляє:</p>
<p>«Плачте, очі навісні,<br />
Щоб повилізали!..<br />
Таже ж бачили самі,<br />
Що ви купували!..»</p>

<div></div>