<strong>Тарас Шевченко – Епілог</strong>
<p>Давно те минуло, як, мала дитина,<br />
Сирота в ряднині, я колись блукав<br />
Без свити, без хліба по тій Україні,<br />
Де Залізняк, Ґонта з свяченим гуляв.<br />
Давно те минуло, як тими шляхами,<br />
Де йшли гайдамаки,— малими ногами<br />
Ходив я, та плакав, та людей шукав,<br />
Щоб добру навчили. Я тепер згадав,<br />
Згадав, та й жаль стало, що лихо минуло.<br />
Молодеє лихо! якби ти вернулось,<br />
Проміняв би долю, що маю тепер.<br />
Згадаю те лихо, степи ті безкраї,<br />
І батька, і діда старого згадаю…<br />
Дідусь ще гуляє, а батько вже вмер.<br />
Бувало, в неділю, закривши мінею,<br />
По чарці з сусідом випивши тієї,<br />
Батько діда просить, щоб той розказав<br />
Про Коліївщину, як колись бувало,<br />
Як Залізняк, Ґонта ляхів покарав.<br />
Столітнії очі, як зорі, сіяли,<br />
А слово за словом сміялось, лилось:<br />
Як ляхи конали, як Сміла горіла.<br />
Сусіди од страху, од жалю німіли.<br />
І мені, малому, не раз довелось<br />
За титаря плакать. І ніхто не бачив,<br />
Що мала дитина у куточку плаче.<br />
Спасибі, дідусю, що ти заховав<br />
В голові столітній ту славу козачу:<br />
Я її онукам тепер розказав.</p>
<p>Вибачайте, люде добрі,<br />
Що козацьку славу<br />
Так навмання розказую,<br />
Без книжної справи.<br />
Так дід колись розказував,<br />
Нехай здоров буде!<br />
А я за ним. Не знав старий,<br />
Що письменні люде<br />
Тії речі прочитають.<br />
Вибачай, дідусю,—<br />
Нехай лають; а я поки<br />
До своїх вернуся<br />
Та доведу вже до краю,<br />
Доведу — спочину<br />
Та хоч крізь сон подивлюся<br />
На ту Україну,<br />
Де ходили гайдамаки<br />
З святими ножами,—<br />
На ті шляхи, що я міряв<br />
Малими ногами.</p>

<div>




</div>

<p>Погуляли гайдамаки,<br />
Добре погуляли:<br />
Трохи не рік шляхетською<br />
Кров’ю напували<br />
Україну, та й замовкли —<br />
Ножі пощербили.<br />
Нема Ґонти; нема йому<br />
Хреста, ні могили.<br />
Буйні вітри розмахали<br />
Попіл гайдамаки,<br />
І нікому помолитись,<br />
Нікому заплакать.<br />
Один тілько брат названий<br />
Оставсь на всім світі,<br />
Та й той — почув, що так страшно<br />
Пекельнії діти<br />
Його брата замучили,<br />
Залізняк заплакав<br />
Вперше зроду; сльози не втер,<br />
Умер неборака.<br />
Нудьга його задавила<br />
На чужому полі,<br />
В чужу землю положила:<br />
Така його доля!<br />
Сумно-сумно гайдамаки<br />
Залізную силу<br />
Поховали; насипали<br />
Високу могилу;<br />
Заплакали, розійшлися,<br />
Відкіля взялися.</p>
<p>Один тілько мій Ярема<br />
На кий похилився,<br />
Стояв довго. “Спочинь, батьку,<br />
На чужому полі,<br />
Бо на своїм нема місця,<br />
Нема місця волі…<br />
Спи, козаче, душа щира!<br />
Хто-небудь згадає”.</p>
<p>Пішов степом сіромаха,<br />
Сльози утирає.<br />
Довго, довго оглядався,<br />
Та й не видко стало.<br />
Одна чорна серед степу<br />
Могила осталась.</p>
<p>Посіяли гайдамаки<br />
В Україні жито,<br />
Та не вони його жали.<br />
Що мусим робити?<br />
Нема правди, не виросла;<br />
Кривда повиває.<br />
Розійшлися гайдамаки,<br />
Куди який знає:<br />
Хто додому, хто в діброву,<br />
З ножем у халяві,<br />
Жидів кінчать. Така й досі<br />
Осталася слава.<br />
А тим часом стародавню<br />
Січ розруйнували:<br />
Хто на Кубань, хто за Дунай,<br />
Тілько і остались,<br />
Що пороги серед степу.<br />
Ревуть завивають:<br />
“Поховали дітей наших<br />
І нас розривають”.<br />
Ревуть собі й ревітимуть —<br />
Їх люде минули;<br />
А Україна навіки,<br />
Навіки заснула.</p>
<p>З того часу в Україні<br />
Жито зеленіє;<br />
Не чуть плачу, ні гармати,<br />
Тілько вітер віє,<br />
Нагинає верби в гаї,<br />
А тирсу на полі.<br />
Все замовкло. Нехай мовчить:<br />
Така божа воля.</p>
<p>Тілько часом увечері<br />
Понад Дніпром, гаєм<br />
Ідуть старі гайдамаки,<br />
Ідучи співають:</p>
<p>“А в нашого Галайди хата на помості.<br />
Грай, море! добре, море!<br />
Добре буде, Галайда!”</p>
<p><em>[Квітень—листопад 1841]</em></p>

<div></div>