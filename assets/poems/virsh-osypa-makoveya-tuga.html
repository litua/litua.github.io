<strong>Осип Маковей – Туга</strong>
<p>Біжить у яр вода,<br />
біжить вода і сріблом ллється,<br />
над нею дівчина сміється,<br />
розкішна, молода.<br />
Голубко, не втікай!<br />
Скажи мені ту гарну казку<br />
про радощі, дівочу ласку,<br />
скажи про тихий рай!<br />
Ах, казочка моя!<br />
Я чув її, а де, не знаю,<br />
забув і з туги заниваю,<br />
і рад би вмерти я.<br />
З водою поплисти<br />
в далекий світ, щоб не тужити<br />
або тут серденько зложити,<br />
квітками зарости.<br />
Шуміли би ліси,<br />
шуміли би мені діброви<br />
про чари вічної любови<br />
і вічної краси.</p>

<div></div>