<p>Музейні експонати.<br />
Їх скульпторові пальці<br />
За черепом створили —<br />
Така наука є.<br />
Дивлюся — і не вірю:<br />
Немов живі бувальці<br />
З мандрівки повернулись<br />
На стійбище своє.</p>
<p>Їм десять тисяч років.<br />
Мисливці з Подніпров’я.</p>
<p>Вона і він…<br />
А дивно:<br />
Усе ще молоді…<br />
Вона — тендітна вельми, —<br />
Слабенького здоров’я.<br />
Він також не кремезний,<br />
Пружинистий в ході.</p>

<div>




</div>

<p>Мені здавило подих.<br />
І хочеться сказати:<br />
Погляньте, люди добрі!<br />
Та це ж не хтось —<br />
Це ми.<br />
Неначе над Сулою<br />
Ці двоє вийшли з хати<br />
І у задумі звичній<br />
Стоять під ворітьми.</p>
<p>Обличчя променяться<br />
Тією добротою,<br />
Котру пізнав я змалку<br />
На батьківській землі…<br />
Еге! Згадав нарешті:<br />
За греблею отою<br />
Є школа–семилітка.<br />
Вони — учителі.</p>
<p>Зібравши босоногих,<br />
Говорять тиходумно,<br />
Щоб те, тисячолітнє,<br />
В їх душі перелить…<br />
А я себе питаю:<br />
Чого ж мені так сумно?<br />
Чому вкраїнське небо<br />
Кривавиться й болить?</p>
<p><em>12.05.1981</em></p>

<div></div>