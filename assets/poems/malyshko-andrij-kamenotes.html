Малишко Андрій – Каменотес<p>Чи юга, чи день в проміннях косих,<br />
Чи зоря пливе вечірнім плесом,<br />
Сорок літ робив на хмарочосах,<br />
Сорок літ — усе каменотесом.</p>
<p>У Чікаго шліфував граніти,<br />
У Нью-Йорку — “білдінга” підводив,<br />
Мертвий камінь був як самоцвіти<br />
3 рук його, Америці на подив.</p>
<p>А збери снагу його і змогу,<br />
Що лягла у камінь понадміру,<br />
Тим камінням вистелиш дорогу<br />
Із Нью-Йорка у Аляску сіру.</p>
<p>А склади каміння те на грані,<br />
В висоту зведи камінні грати,<br />
Буде та колона як в тумані,<br />
Бога дасть за бороду чіпати.</p>

<div>




</div>

<p>От уже дійшов старого віку,<br />
От уже і з рук не та робота,<br />
І його, як старця чи каліку,<br />
Виставили раптом за ворота.</p>
<p>Він пішов в стару свою землянку,<br />
Де не камінь, а гнилі пороги,<br />
Де мокриці в щілях на світанку<br />
Стіни плачуть мокрі од вологи.</p>
<p>З горя випив віскі чесну склянку,<br />
Гнівно думав з ночі безгомінням:<br />
Мільйонера вкласти б в цю землянку,<br />
Завалить шліфованим камінням!</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>