<strong>Марта Тарнавська – Едельвайси </strong>
<p>Молитовних висот піднебесні божниці<br />
застеляє снігів недоторканий килим.<br />
Там шукай джерела чудотворної сили<br />
і маґічних ключів до життя таємниці.</p>

<div>




</div>

<p>У простий едельвайс чародії альпійські<br />
заховали секрет непорочної вроди.<br />
На сторожі його і закон, і природа —<br />
в лід закуті верхи, мов у панцери військо.</p>
<p>Шпиль здобути не всім альпіністам удасться:<br />
не для всіх вид з висот на життя панораму.<br />
… Вабить, кличе й тебе до небесної брами<br />
едельвайсів секрет — заборонене щастя.</p>
<p>1952</p>

<div></div>