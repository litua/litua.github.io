<strong>Ольга Анцибор – Чекання</strong>
<p>Я тебе виглядаю, коханий,<br />
Із далеких і близьких доріг,<br />
Я благаю тебе, довгожданий,<br />
Щоб прийшов ти до мене, прибіг.</p>
<p>Я крізь дощ простягну тобі руку,<br />
Другу руку крізь спеку подам.<br />
Перебуду я довгу розлуку,<br />
Бурям наперекір і вітрам.</p>

<div>




</div>

<p>І нехай вітер дме тобі в спину,<br />
Буря стихне хай, Сонце сія,<br />
Щастя й радість безкраю, невпинно<br />
Із долонь твоїх питиму я.</p>
<p>Я весну принесу тобі ніжну,<br />
Літа спеку і осені щем.<br />
І любов цю, останню й безгрішну,<br />
Небо скропить солодким дощем.</p>

<div></div>