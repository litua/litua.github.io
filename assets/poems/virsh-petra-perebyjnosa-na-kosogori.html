<strong>Перебийніс Петро – На косогорі, біля школи…</strong>
<p>На косогорі, біля школи,<br />
стоїть у нас і до сьогодні<br />
пощерблений віками,<br />
та міцний<br />
турецький стовп.<br />
Зізнаюся: втікав я<br />
з уроку стародавньої історії.<br />
Було нелегко осідлати<br />
високе диво чужоземне.<br />
Та врешті ось вона –<br />
ополячена, отуречена,<br />
орусачена, онімечена<br />
моя земля.<br />
Я милувався нею<br />
з пихатого турецького стовпа.<br />
Його напевне ж охрестив<br />
козацькою шаблюкою<br />
мій предок Перебийніс-Кривоніс,<br />
який не прогуляв урок історії.</p>

<div></div>