<strong>Степан Руданський – Печені яйця</strong>
<p>Підсунувся на весіллі<br />
Козак до дівчини,<br />
Давай її підмовляти<br />
Дати табачини.</p>
<p>Але вона “Не дам, — каже, —<br />
Бо казала мати,<br />
Що від того, часом, можна<br />
Животину мати…”</p>
<p>“Не журися, — козак каже, —<br />
Не знатимуть люди:<br />
В мене яйця печенії —<br />
Дитини не буде!..”</p>
<p>“А чи ж правда печенії?”<br />
“Печені, їй-Богу!..”<br />
“А з печених то не буде?”<br />
“Не буде нічого!”</p>
<p>“Е, таке-то що не буде?”<br />
“Та ж спитай хоч тата.<br />
Чи з печених яєць коли<br />
Бувають курчата?”</p>

<div>




</div>

<p>Бігцем дівка до матері,<br />
Матері питає:<br />
“Чи з печених яєць коли<br />
Курча вилізає?”</p>
<p>“Та ні, доню, — мама каже, —<br />
Або що за диво?”<br />
“Ет, мамухю, не питайте!” —<br />
Та із дому живо.</p>
<p>Дала міцно козакові —<br />
Трісла табачина,<br />
Але ба! через півроку<br />
Росте табачина.</p>
<p>І ото вже і запаски,<br />
Бідна, не зав’яже,<br />
Тогди вона до матері<br />
Та й матері каже:</p>
<p>“Тіштесь, — каже, — тепер, мамо,<br />
Коли одурили!..<br />
Таж печені були яйця,<br />
А що наробили!..”</p>

<div></div>