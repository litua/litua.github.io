<strong>Антонич Богдан-Ігор – Вірш про вірші</strong>
<p>    Чоло в долоні похили,<br />
чоло в долоні похили.<br />
В вазах строф цвітуть слова пахучі, мов квіти,<br />
крізь шибу туги будеш в очі місяця глядіти.<br />
туман обійме ночі злий,<br />
туман, що в кольорі золи.<br />
Півкола на воді<br />
розвівши,<br />
поволі місяць сів.<br />
На галузі задуми листя виросте блакитних слів,<br />
заслониш очі тишею, немов руками, а тоді<br />
почуєш спів,<br />
почуєш вірші.<br />
Не ті в книжечках, що парфумів мають пах,<br />
а інші,<br />
лиш черенками думок<br />
друковані на серця сторінках.</p>

<div></div>