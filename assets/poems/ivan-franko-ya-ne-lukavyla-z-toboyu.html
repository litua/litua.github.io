<strong>Іван Франко – «Я не лукавила з тобою…»</strong>
<p>Я не лукавила з тобою,<br />
Клянуся правдою святою!<br />
Я чесно думала й робила.<br />
Та доля нас лиха слідила.<br />
Що щирая любов ділала,<br />
Вона на лихо повертала;<br />
Що чиста щирість говорила,<br />
Вона в брехню перетворила,<br />
Аж поки нас не розлучила.<br />
Ти ж думаєш, я не терпіла,<br />
В новії зв’язки радо бігла?<br />
Ти ж думаєш, я сліз не лила.<br />
По ночах темних не тужила?<br />
Не я лукавила з тобою,<br />
А все лукавство в нашім строю –<br />
Дороги наші віддалило<br />
І серця наші розлучило,<br />
Та нашої любві не вбило.</p>

<div>




</div>

<p>1880</p>

<div></div>