<strong>Леся Українка – Хвиля </strong>
<p>Хвиля йде,</p>
<p>вал гуде –</p>
<p>білий, смілий, срібний, дрібний,<br />
нападе</p>
<p>на сухеє баговиння,<br />
на розсипане каміння,<br />
білим пломенем метнеться,<br />
стрепенеться,</p>
<p>скине з себе все, що ясне,<br />
й гасне…</p>
<p>Хвиля смутна,</p>
<p>каламутна,</p>
<p>вже не ясна, вже не біла,<br />
відпливає посумніла,<br />
мов до гробу.</p>
<p>Із плачем до себе горне<br />
баговиння тьмяне, чорне,<br />
мов жалобу.</p>
<p>І зітхає,</p>
<p>і втихає,</p>
<p>рине в море величезне<br />
й чезне…</p>

<div>




</div>

<p>Чи вона</p>
<p>йде до дна?</p>
<p>Може, буде там покірно,<br />
мов рабиня, тихо, вірно,<br />
колихать малі молюски,<br />
гаптувать прозорі луски,<br />
на коралі класти карби,<br />
вартувати морю скарби,<br />
і слугою</p>
<p>під вагою</p>
<p>там вона довіку стане<br />
й не повстане?</p>
<p>Чи полине</p>
<p>межи сестри, межи милі,<br />
вільні хвилі,</p>
<p>розтечеться, розпливеться,<br />
знову сили набереться,<br />
потім зрине</p>
<p>і гучна,</p>
<p>і бучна,</p>
<p>переможно валом сплесне<br />
і воскресне?</p>
<p>[Євпаторія, 8.07.1908]</p>

<div></div>