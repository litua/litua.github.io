<strong>Павло Мовчан – “Лишилося ще й нам від листопаду листя…” </strong>
<p>Лишилося ще й нам від листопаду листя.<br />
Догідливо шумлять дуби коло долонь,<br />
і гінко вироста під небо дим стеблистий,<br />
де одинокий птах навічно захолов.</p>

<div>




</div>

<p>О феніксе, ти вічен в народженнях і згинах!<br />
Чи ж зрониш нам, мов клен, золочене перо,<br />
щоб розгадать хоч раз цих змін першопричину<br />
і визначить собі повторюваний строк?</p>
<p>Відродимось. Не раз постанемо із праху.<br />
Хоча б тому, що все горить — згора до тла,<br />
і високо стоїть та невмируща птаха,<br />
якій дали колись незгасні два крила.</p>
<p>***</p>

<div></div>