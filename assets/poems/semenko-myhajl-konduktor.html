<strong>Семенко Михайль – Кондуктор </strong>
<p>Багнеться бути<br />
Кондуктором на товаровому потязі<br />
В похмуру ніч<br />
Темну ніч<br />
Осінню дощову<br />
Сидіти на тормозі<br />
У кожусі<br />
Зігнувшись і скупчившись<br />
Дивитись у прірву рухливу.<br />
Про дні що минули<br />
Що в серці зосталися<br />
Ясними плямами<br />
Про образи згадні<br />
Заснулі у грудях навіки<br />
Навіки<br />
Мріять<br />
Мріять<br />
Вдивляючись в сутінь.</p>

<div>




</div>

<p>3. X. 1916. Владивосток</p>

<div></div>