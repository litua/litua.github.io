<strong>Микола Руденко – Мордовська кутя</strong>
<p>Ніч зменшилась,<br />
А день почав зростати.<br />
Освячую тебе,<br />
Фантазіє людська!<br />
Та мить і є Дитя,<br />
Якого Божа Мати<br />
Із хмар звільняє,<br />
Мов із сповитка.</p>
<p>Дитина — Світло.<br />
Час з людським обличчям,<br />
Це правда Всесвіту —<br />
І я вклоняюсь їй.<br />
Ми сядемо за стіл —<br />
Христа звеличим.<br />
І не одна сльоза<br />
Впаде з–під сивих вій.</p>

<div>




</div>

<p>Кутя з перловки.<br />
І по склянці чаю,<br />
Скупий Багатий Вечір.<br />
А проте<br />
Я серед зеків<br />
Бога помічаю:<br />
Він із розширених зіниць<br />
Росте.</p>
<p>Дитя сміється,<br />
Сонячно сміється.<br />
Бажає людям<br />
Щастя й талану.<br />
А понад дротом<br />
Гайвороння в’ється,<br />
І сніг лягає<br />
Нам на сивину.</p>
<p>Ми мовчки молимось.<br />
Ми Бога кличем.<br />
Тріщать дерева<br />
В сніговій імлі.<br />
О час земний!<br />
Чи ти з людським обличчям?<br />
Чи є ще добрі люди<br />
На землі?</p>
<p><em>07.01.1980.</em></p>

<div></div>