<strong>Марта Тарнавська – Поворот у зелену юність </strong>
<p>Чи тямите: цвіла черемха біла<br />
і пахощі її розносив вітер.<br />
До нас, мов пісня, тихо і несміло<br />
прийшов у гості неповторний квітень.</p>
<p>Чи тямите: зелені однострої,<br />
весна зелена і зелені мрії —<br />
і цей порив, що й досі непокоїть,<br />
і цей вогонь, що юну дружбу гріє…</p>

<div>




</div>

<p>…Я чую знов дзвінку юнацьку пісню<br />
і прапорів на вітрі лопотіння,<br />
що кличе у походи ще незвісні.<br />
Я знову бачу постаті незмінні</p>
<p>при вічній ватрі, як настане вечір…</p>
<p>— І знов у серце, спогадом натхненне,<br />
вертається завзяття молодече —<br />
минуле повертається до мене.</p>
<p>1953</p>

<div></div>