<strong>Леся Українка – «Обгорта мене туга, болить голова…»</strong>
<p>Обгорта мене туга, болить голова,<br />
Стіни й стеля гнітять, мов темниця…</p>
<p>Де ж ви, де, мої щирі, одважні слова?<br />
Де поділась моя чарівниця,</p>
<p>Молода моя муза, і горда, й смутна,<br />
Жалібниця-порадниця тиха?</p>
<p>Я ж без неї тепера така самотна<br />
Серед сього безкрайого лиха.</p>
<p>Сеє лихо моє, мов туман восени,<br />
Без краси-блискавиці, без грому,</p>
<p>Без раптового вихру буйної весни,<br />
Що гуляє по гаю густому,</p>
<p>Навіть муза боїться вступити сюди,<br />
В сей осінній туман небарвистий,</p>

<div>




</div>

<p>Кличе здалека: «Встань і за мною ходи<br />
Тим шляхом, що сіяє сріблистий.</p>
<p>Кожна зірочка снігу нам буде в очах,<br />
Наче справжняя зірка, зоріти,</p>
<p>Будуть зорі встилати розложистий шлях,<br />
Наче шлях тріумфатора квіти.</p>
<p>Будуть сніжнії зорі таночки вести<br />
З буйним вітром, мов коло дівоче,</p>
<p>Адже правда, моя вихованко, і ти<br />
До зірок полинула б охоче?..»</p>
<p>Вабить, кличе далекая муза мене,<br />
Мов гарячка наводить примари,</p>
<p>А навколо туман, наче море сумне…<br />
Чом його не розвіють сі чари?</p>
<p>19.01.1897</p>

<div></div>