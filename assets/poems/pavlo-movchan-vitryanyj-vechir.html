<strong>Павло Мовчан – Вітряний вечір </strong>
<p>Верховний шум над головами йшов<br />
притишено, напружено, поштиво<br />
і широко стелив блакитний шовк,<br />
пестливо гладив хвилі ворухливі.<br />
Верховний шум протяжно над життям<br />
стеливсь листато стишеним лататтям,<br />
ламаючи уперто опертя,<br />
муруючи по обріях загати…<br />
І ширився потужно слідкома<br />
горбатий страх, підшитий хутром чорним;<br />
він ліс рівняв, і чолопки ламав,<br />
і простелявсь над водами потворно…<br />
Він з голосом верховним сполучавсь,<br />
що западав у вуха, наче присок,<br />
і слух згорав, і спорожнілий час<br />
хитавсь повільно безліччю колисок.<br />
Я бачив голос — він вогнем горів,<br />
спалахував оклично, запитально:<br />
— Чи ти вустами не спотворив слів? —<br />
І хочеш бути першим чи останнім? —<br />
… Та я мовчав. І бачив угорі:<br />
верховне небо мерехтить дзеркально.<br />
А в ньому все відбито до дрібниць:<br />
гілки поламані, і верби дуплуваті,<br />
розкритий рот, а з глибини зіниць<br />
димок куриться в землю змійкувато.</p>

<div>




</div>

<p>***</p>

<div></div>