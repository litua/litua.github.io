Юрій Андрухович – Елегія сусідських облич<p>Пані Жуковська завжди споглядала з вікна<br />
в білім підкапку з волосся кольору соди,<br />
як сіявся дощик, як вогко тьмяніла стіна<br />
і як селяни ранкові з вокзалу йшли на заводи.<br />
Її чоловік за парканом, у білому френчі<br />
(бо він же за Польщі служив на міській залізниці)<br />
стояв непорушне і очі вдивляв старечі,<br />
як у тумані зникали сукні й спідниці,</p>
<p>де минали літа, і надходила осінь і сльоти,<br />
і на ринвах узимку ясніли бурульки сусальні,<br />
і ховали Ісайю, що витерпів гетто й сухоти,<br />
і сухі були очі в молодшої доньки Сусанни,<br />
а родина шевців пристарала на погреб вінка —<br />
був колючий, барвистий, пишався врочисто,<br />
і старого спровадили спати за місто<br />
(а пані Жуковська дивилась на все це з вікна).</p>
<p>Потім — знов було літо, пилюка, і сірі м’ячі<br />
залітали в городи і бризки збивали зі скла,<br />
і з’являлася жінка, маленька, мов ґнотик свічі,<br />
і сварила босоту, що знову квітник потовкла,<br />
бо тюльпанне угіддя, шовкове, як тілу сорочка,<br />
водночас їй боліло, як вища життєва екстрема,—<br />
тьотя Люся, вдова сорок третього року, ворожка,<br />
що казала не «хризантема», а «ризантерема».</p>

<div>




</div>

<p>Повертайтесь до мене всі — неписьменні і вчені,<br />
ось торкнуся рукою — і ви оживаєте знов:<br />
Чорна Манька, що мала вугілля в дірявій кишені,<br />
доктор Дутка, що знав дев’ятнадцять мов,<br />
малярі й пічники, скрипалі й милосерді медсестри,<br />
квартиранти довічних веранд і тісних прибудов,<br />
пішоходи-птахове, не вписані в пишні реєстри,<br />
виростаєте, вже недосяжні для чвар і обмов.<br />
Не вощані ляльки й статуетки німі з пластиліну,—<br />
пожильці привокзальних садів у цупких сорочках,<br />
в середину століття, повоєнну й гірку середину,<br />
ви прийшли мов до дерева,</p>
<p>під промоклий розгойданий дах. —</p>
<p>Ох те дерево!<br />
Превеликий волоський горіх.</p>
<p>Восени він себе роздавав од гілляк і до дна,<br />
розсипаючись нам, як достатком обтяжений ріг<br />
(а пані Жуковська дивилась на все це з вікна).<br />
Ми збирали горіхи у глеки,</p>
<p>у відра,<br />
в мішки,<br />
ми ясну гіркоту у вологі долоні вбирали…</p>
<p>…Виїздили, міняли квартири, вмирали.<br />
Та життя все одно споришем обсипало стежки!..<br />
(Так пошерхлі вуста обсипає гарячка минула).<br />
Ці прожиті міста — мов рука, що торкнула…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>