<strong>Антонич Богдан-Ігор – Слово про чорний полк</strong>
<p>Об слово дзвонить слово — кусні бронзи віщі.<br />
— Співаю, не кляну<br />
розгромленим полкам, пощербленим рядам, потрощеним когортам!<br />
Хвала усім, що з пристрастю цілують сестру на бойовищах,<br />
а тим, що ляк в них, мов слимак у мушлі, й гнуть тростини спин, погорда!</p>
<p>Луна поразки б’є об мої вуха, мов з глибин безодні зради<br />
громів, поламаних у кусні й схоплених у сіть, прощальна скарга.<br />
Дивлюсь у морок, як тятиви скель, напнувши луки водоспадів,<br />
мов стріли круто втяті, птаство криводзьобе викидають знагла.</p>
<p>Зоріє. В відвороті полк. Анабазис під небом африканським.<br />
Ліс вбитих в небо списів коле місяць, кров руда тече із нього,<br />
і ебеновий вождь з сережкою зорі у вусі, спів поганський<br />
жбурнувши в хмари, наче визив, прокляне поразки бога злого.</p>
<p>Немає ласки — і багнети грузнуть в тіло, мов плуги в чорнозем,<br />
у буйне поле чорних тіл багнети сіють зерно послуху і ладу,<br />
щоб аж до сьомого коліна пам’ятали й знав назавжди кожен,<br />
щоб син онукові, онук нащадкові, мов скарб, переказали,<br />
як кріпили владу.</p>
<p>І густо стеляться один при одному, як вирубаний праліс,<br />
у черепах почавлених булькочуть мозки, мов олива жовта.<br />
Хто сіє кров, той жне зненависть. Тож беріть оце хрищення сталі!<br />
Зеленоока чорна княжно, музо месників, калюжі бовтай!</p>

<div>




</div>

<p>Дракони, що бензину п’ють, на птахів схожі і на носорогів,<br />
дракони, що плюють зміїну слину — оливо й вогонь зернистий,<br />
являються, немов із місяця печер вернувшись, й їм під ноги<br />
мітла комети, куряви здіймаючи, мете людей, мов листя.</p>
<p>На купах чорних рук і чорних ніг червона кров і жовта піна,<br />
слизька смертельна піна з уст розтерзаних гарматним поцілунком.<br />
Тюльпани надр підземних — вибухають, мов кущі вогненні, міни,<br />
салютами з глибин землі вітаючи непереможно й лунко.</p>
<p>Гармати розкладають віяла димів, мов крила перед льотом,<br />
зриваються й колесами толочать звали тіл і хлам заліззя,<br />
на чорних щелепах клеїста смертна слина, очі злиплі потом,<br />
пил з блях і слизь з ротів і крові грязь язик зорі рудої лиже.</p>
<p>Хриплять горлянки глухо, і мерзка ядуха пальці криво корчить,<br />
мов листя сплащені долоні — квіти стоптані життя жагою<br />
спалахують востаннє й кидають прокльони в небо богоборці.<br />
Усі скарби за мить одну життя! Лиш ніч усіх назавжди гоїть.</p>
<p>Лопата сонця грузне в жовту теплу рінь, копаючи могили,<br />
лопата сонця, хрест струнких вітрів, шакалів похоронний обряд.<br />
О чорне тіло, в шовк рудий піску сповите, тихе і безсиле,<br />
де перед миттю пристрасті кипіли ще! Землі долоне добра!</p>
<p>Хай чорна богоматір з жар-ікони поведе бійців до краю,<br />
де вже дракони не лякатимуть, де тиша вічна й сонні води!<br />
Б’є слово в слово — кусні бронзи дзвонять.<br />
Так прощальний спів кінчаймо,<br />
коли розбитий чорний полк в країну зір на вічну ніч відходить.</p>
<p>Лютень 1936</p>

<div></div>