<strong>Василь Стус – Весь обшир мій…</strong>
<p>Весь обшир мій — чотири на чотири.<br />
Куди не глянь — то мур, кутор і ріг.<br />
Всю душу з’їв цей шлак лілово-сірий,<br />
це плетиво заламаних доріг.<br />
І дальше смерті — рідна батьківщина 1.<br />
Колодязь, тин і два вікна сумні,<br />
що тліють у вечірньому вогні.<br />
І в кожній шибі — ніби дві жарини —<br />
журливі очі вставлено. Це ти,<br />
о пресвята моя зигзице-мати!<br />
До тебе вже шляхів не напитати<br />
і в ніч твою безсонну не зайти.<br />
Та жди мене. Чекай мене. Чекай,<br />
нехай і марне, але жди, блаженна.<br />
І Господові помолись за мене.<br />
А вмру — то й з того світу виглядай.</p>

<div></div>