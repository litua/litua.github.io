<strong>Герасим’юк Василь – Щоразу ловили її…</strong>
<p>Щоразу ловили її,<br />
чотирнадцятилітню, під лісом –<br />
хай не тікає на село до мами<br />
мужня жона!</p>
<p>Може б, не спіймали,<br />
якби тікала не тією дорогою,<br />
на якій кожне яблучко,<br />
паданицю кожну підбирала<br />
для старої корови.</p>

<div>




</div>

<p>Може би, втекла,<br />
якби дуже захотіла –<br />
снився їй той принц Фердінанд!<br />
Може б, не тікала,<br />
якби не знала,<br />
що з усіх доріг на світі<br />
ніхто ніколи<br />
не донесе їй яблучко.</p>
<p>“Мамо!” – кричатимуть на далекій Україні.<br />
Шепотітимуть: “Мамо…”</p>

<div></div>