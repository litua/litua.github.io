<strong>Андієвська Емма – Перетинки</strong>
<p>Унутрішній  зір,<br />
Розщеплений  виделкою,<br />
Боязких  веде.<br />
Невизначений  звір,<br />
Від  звіра  самі  щелепи,<br />
Стереже  пустелю.<br />
Звуку  важке<br />
Волове  м’ясо<br />
Довжить  тіло,<br />
Довжить  помисли<br />
(Помисли  виснуть<br />
На  лікоть  від  вислову).<br />
Зі  стелі  водяної  сну<br />
Сиплються  воїни  –<br />
Щити  від  очей<br />
До  щиколотків,<br />
А  ноги  босі.<br />
Рожеве  тісто  з  уст  виголошують.<br />
Сонна  основа  слова<br />
В  леопардових  плямах.<br />
На  обрії  блима  –<br />
Гінці  без  ліку,<br />
Від  швидкости  великої,<br />
Носять  новину<br />
Скибкою  кавуна<br />
Від  уст  до  уст<br />
(Тут  бо  устрій<br />
На  все  усне).<br />
Зір  ступає<br />
То  в  ніч,  то  в  день.<br />
Здалеку  гуде  –<br />
Зябра  зорі  рознесло  за  обрій<br />
Зола  і  амбра  –<br />
І  видно:<br />
На  краєвиді<br />
Якийсь  голодранець,<br />
Що  спав  у  відрі<br />
Потилицю  видовжив  сонцем<br />
І  зник  цяткою  в  повітрі,<br />
Як  в  лійці  охровій<br />
(Так  тільки  й  охнули),<br />
Лишивши  за  собою<br />
Завихрений  звук.<br />
І  вже  інший  молодець<br />
Пробує  узути  звук,<br />
Хоч  над  ним  глузують<br />
Згори  й  знизу<br />
І  раптом  мовкнуть,<br />
Бо  й  цей<br />
Змахнув  лице<br />
Й  через  потилицю<br />
Скидає  тіло,<br />
Скидає  душу<br />
Для  перевтілення.<br />
Мигнув  вустами,<br />
І  вже  й  його  не  стало,<br />
Самий  чотирикутний  звук.<br />
Звук,  мов  скриня,<br />
Їде  на  ящура  спині<br />
Між  одержимих<br />
Без  жодної  одежини<br />
(Дехто  з  одержимих  –<br />
В  руці  –  хто  ложку,  хто  сито,<br />
Які  прожектором  світять  –<br />
Скрізь,  бо  ллються  світи,<br />
Щоб  не  наступити).<br />
Хтось  із  нетямущих<br />
З  лицем  ляща,<br />
Позбувшися  шкаралущі,<br />
Веселку  з  коліна  вилущує  –<br />
Навприсядки  лящить<br />
Серед  мечів<br />
З  власної  сечі.<br />
І  знову  пуща.<br />
Десь  тільки  кінь,<br />
Мов  водяна  булька,<br />
Був  і  щез<br />
В  водоймищі  речей.<br />
Зору  крихкі  дихальця<br />
Нетривких  надихають.<br />
Ребриста  тиша<br />
Каштаном  подекуди  лусне<br />
Й  медову  галузку<br />
Від  серця  до  вуха  –<br />
Тим,  що  слухом  похилі,<br />
Ляду  сну  відхиля:<br />
Зоря  молодим  горошком<br />
Сходить  на  городі.</p>

<div></div>