<strong>Максим Рильський – Срібний сонет</strong>
<p><em>М.Алексеєву</em></p>
<p>Посріблені ліси окуталися тінню,<br />
А небосхил горить і віти золотить.<br />
Виходжу я на шлях — на смугу ясно синю, —<br />
І чудно й дзвінко сніг під валянком скрипить.</p>
<p>У цьому ж лісі я пив самоту осінню,<br />
Тут весну цілував під шелест верховіть,<br />
Тут літом пропливли ледачі дні незмінні, —<br />
Тепер сюди прийшов мороза я зустріть.</p>

<div>




</div>

<p>Цей вечір, замкнений в холодному спокої,<br />
Ясний, докінчений нагадує сонет,<br />
Сонет краси гаїв і тиші зимової.</p>
<p>Зі сніжних рим дзвінких його зложив поет,<br />
Чий силует на тлі блакиті неземної<br />
Для тих, хто молиться, є божий силует.</p>
<p><em>1911-1918</em></p>

<div></div>