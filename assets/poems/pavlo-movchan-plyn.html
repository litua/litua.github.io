<strong>Павло Мовчан – Плин </strong>
<p>Не чую часу течію,<br />
не помічаю, бо не хочу,<br />
хоч розторочують мою<br />
плоть нитяну щодня, щоночі…<br />
Та нитка рветься — на краю<br />
затягся вузол заполочний.<br />
І зауваживши рубець,<br />
а чи морщину, посміхаюсь;<br />
та, губ торкнувшись, морозець<br />
той сміх на ойкіт обертає.<br />
І озираючись на світ,<br />
на безбереге неба плесо,<br />
я бачу рівний-рівний лід<br />
і хмари круглі, мов колеса.<br />
Додолу котяться вони,<br />
сліди лишаючи на небі;<br />
крижано-білі валуни<br />
на тебе котяться, на тебе.<br />
А із-під ніг рве течія<br />
швидка, нагайчаста, глибока,<br />
і дивиться душа твоя<br />
з безодні зірко, однооко,<br />
і мов підморгує: кліп-кліп,<br />
мовляв, нічого, не журися,<br />
хоч землю вимито з-під стіп,<br />
проте злетиш, як птиця.<br />
Все зайве виторочив час, —<br />
зосталася основа, —<br />
щоб розлучить на хвилю нас<br />
і поєднати знову…</p>

<div>




</div>

<p>***</p>

<div></div>