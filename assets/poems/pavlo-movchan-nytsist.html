<strong>Павло Мовчан – Ницість </strong>
<p>Врешті розжився і маєш всього подостатку:<br />
неміч, залисину, латку на тілі на згадку,<br />
жменю гвіздків і одну неприбиту мостину,<br />
вісім кутків, щоб замкнути пташину.</p>
<p>Впертий годинник ще крутить свої коліщата,<br />
хриплу мостину крок ще печата, —<br />
значить, багатий — маєш всього подостатку:<br />
затишок, житло і самоту для початку…</p>

<div>




</div>

<p>Невідворотний дух вороття одночасно,<br />
хвиля супротна хвилю зринаючу гасить,<br />
а біля ніг стільки збивається піни,<br />
що упірнеш і спливеш неодмінно.</p>
<p>Мов на гончарному крузі, крушаться зрушені стіни!<br />
Щит твій, затула, двері рипучі, двобічні<br />
стали прозорими — в них хтось ввіткнув два мечі обосічні…<br />
Леле! То стрілки з годинника грають на сонці, —<br />
висмич їх швидше і отвір зроби у душі-оболонці.</p>
<p>***</p>

<div></div>