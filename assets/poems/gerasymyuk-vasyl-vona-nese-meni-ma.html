<strong>Герасим’юк Василь – Вона несе мені малиннику…</strong>
<p>Вона несе мені малиннику<br />
і гасить ватри —<br />
хто наврочив, мамо?<br />
Лише її одну,<br />
лише таку<br />
я кличу обгорілими губами,<br />
і руки простягаю на краю,<br />
й шепочу: “Довга, мамо, ця морока”.<br />
Та ватру,<br />
нею згашену,<br />
доп’ю<br />
до дна.<br />
Це п’ють здавен від злого ока.<br />
Це п’ють із темним трунком заклинань,<br />
та згубний трунок слова<br />
доки в мозку<br />
шипить — мов кинута у воду — грань.<br />
Не здерти жару темного коросту.<br />
Згоряють дрова у моїй печі,<br />
і мама грань бере.<br />
Не можна спати<br />
при ватрі цій.<br />
І страшно уночі,<br />
як заганяє іскри в воду мати.</p>

<div></div>