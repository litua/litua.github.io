<strong>Іван Франко – Супокій</strong>
<p>Супокій – святеє діло<br />
В супокійнії часи,<br />
Та сли в час війни та бою<br />
Ти зовеш до супокою –<br />
Зрадник або трус єси.<br />
Бо коли народи в згоді<br />
Враз працюють, щоб природі<br />
Вирвать тайну не одну,<br />
В тьму життя влить світла досить, –<br />
Горе тому, хто підносить<br />
Самовільную війну.<br />
Та коли в робучу пору<br />
В нашу хату і комору<br />
Закрадаєсь лиходій,<br />
Щоб здобуток наш розкрасти,<br />
Ще й на нас кайдани вкласти, –<br />
Чи й тоді святий спокій?..</p>

<div>




</div>

<p>15 іюля 1883</p>

<div></div>