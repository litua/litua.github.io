<strong>Павло Мовчан – Очима до неба </strong>
<p>Ластівка — молодик<br />
на синьому небі,<br />
скіфський лук<br />
у відчаї в небо закинутий,<br />
з перерваною тятивою.<br />
Ні! Літера «Р» у слові «стррруна»<br />
або занурений на глибину очей<br />
сталевий якір,<br />
що оброста тривожними думками.<br />
Волів би я дістать його руками.<br />
І вітер підставля мені плече —<br />
дістану!..<br />
Мене заякорило небо,<br />
а може, небо я заякорив?<br />
Цікаво!<br />
Я — дно його, відтворення його…<br />
О, ластівко, уламок криці,<br />
уламок спогадів лунких<br />
про перецвічені квітки,<br />
що руки обпікали,<br />
про блискавку, що на аркані<br />
водила здичавілий грім,<br />
показуючи його усім,<br />
про ранок сонячний, купавний,<br />
про небо сьогоднішнє і давнє…<br />
О, ластівко!</p>

<div>




</div>

<p>***</p>

<div></div>