<strong>Микола Руденко – Мов злодій…</strong>
<p>Мов злодій, власну хату обійду<br />
І попрямую в поле стороною.<br />
Була — й нема…<br />
Хтось у моїм саду<br />
Плоди зриває, вирощені мною.</p>
<p>Спритніший хтось,— такий, кому зоря<br />
Із гаманця в похмуру нічку світить.<br />
Холодним п’ятаком від ліхтаря<br />
Лягає промінь на вологі віти.</p>
<p>Чужий вівчар озвався на цепу,<br />
Чуже обличчя виглядає з хати…<br />
Даруйте, люди! В ніч оцю сліпу<br />
Хто виграв, хто програв — не розгадати.</p>
<p>Домівки я позбувся за борги:<br />
Правдиве слово нині не годує.<br />
Чи друзі ви, чи, може, вороги —<br />
Вам заздрити було б, напевне, всує.</p>

<div>




</div>

<p>Нема притулку — це ще не біда:<br />
Десь є душа, що ночувати пустить.<br />
У чарці заіскриться не вода,<br />
І на столі в полумисках не пусто.</p>
<p>В розмові щирій душу відведу,<br />
А вранці уклонюсь тому порогу,<br />
Що допоміг забути про біду,—<br />
Та й потихеньку вирушу в дорогу.</p>
<p>Мені на Бога нарікати гріх —<br />
Я сам цю долю визначив для себе:</p>
<p>Коли обід, коли пустий горіх,<br />
Коли за ковдру — лиш окраєць неба.</p>
<p>Хтось виведе у простір степовий,<br />
А хтось гукне, щоб підвезти на возі.<br />
Та знають друг і недруг: я — живий<br />
І не марную віку у дорозі.</p>
<p>Щодня стрічаю обрії нові,<br />
Для котрих треба серце розкувати.<br />
Живий!..<br />
Але скажіть, чи ви живі,<br />
Хто правдою навчився торгувати?..</p>
<p><em>22.01.1974</em></p>

<div></div>