<strong>Іван Франко – «Розвивайся ти, високий дубе…»</strong>
<p>Розвивайся ти, високий дубе,<br />
Весна красна буде!<br />
Розпадуться пута віковії,<br />
Прокинуться люди.</p>
<p>Розпадуться пута віковії,<br />
Тяжкії кайдани,<br />
Непобіджена злими ворогами<br />
Україна встане.</p>
<p>Встане славна мати Україна,<br />
Щаслива і вільна,<br />
Від Кубані аж до Сяну-річки<br />
Одна, нероздільна.</p>
<p>Щезнуть межі, що помежували<br />
Чужі між собою,<br />
Згорне мати до себе всі діти<br />
Теплою рукою.</p>
<p>«Діти ж мої, діти нещасливі,<br />
Блудні сиротята,<br />
Годі ж бо вам в сусід на услузі<br />
Свій вік коротати!</p>

<div>




</div>

<p>Піднімайтесь на святеє діло,<br />
На щирую дружбу,<br />
Та щоби ви чесно послужили<br />
Для матері службу.</p>
<p>Чи ще ж то ви мало наслужились<br />
Москві і ляхові?<br />
Чи ще ж то ви мало наточились<br />
Братерської крові?</p>
<p>Пора, діти, добра поглядати<br />
Для власної хати,<br />
Щоб ґаздою, не слугою<br />
Перед світом стати!»</p>
<p>Розвивайся ти, високий дубе,<br />
Весна красна буде!<br />
Гей, уставаймо, єднаймося,<br />
Українські люди!</p>
<p>Єднаймося, братаймося<br />
В товариство чесне,<br />
Хай братерством, щирими трудами<br />
Вкраїна воскресне!</p>
<p>17 березня 1883</p>

<div></div>