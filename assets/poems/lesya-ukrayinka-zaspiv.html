<strong>Леся Українка – Заспів</strong>
<p>Південний краю! як тепер далеко<br />
Лежиш від мене ти! за горами крутими,<br />
За долами розлогими, за морем,<br />
Що вже тепер туманами густими<br />
Укрилося, бурливе. Та не страшно<br />
Моїм думкам осінньої негоди<br />
На Чорнім морі. Швидше тої чайки<br />
Вони перелетять за темні води.<br />
Вони перелетять у ту країну,<br />
Де небо ще синіє, як весняне,<br />
Де виноград в долині зеленіє,<br />
Де грає сонця проміння кохане.<br />
Туди мої думки полинуть швидко<br />
І привітають ту ясну країну,<br />
Де прожила я не одную днину,<br />
А не була щаслива й на годину…<br />
Та я за те докірливого слова<br />
Тобі не кину, стороно прекрасна!<br />
Не винна ти, що я не маю долі,<br />
Не винна ти, що я така нещасна!</p>

<div>




</div>

<p>[1891]</p>

<div></div>