<strong>Дмитро Загул – На полях</strong>
<p>І<br />
Як вечір кулями плював<br />
І ранки гаркали залізом,<br />
Один на варті він стояв –<br />
І не з рушницею – з одрізом.</p>
<p>Непереможні вороги<br />
Порозіслали чати, стежі…<br />
А він, в обірваній одежі,<br />
Десь міряв межі навкруги.</p>
<p>І раптом куля – не в висок,<br />
Не в груди – в задубілу ногу.<br />
Упав з одрізом на дорогу<br />
І в рану набивав пісок.</p>
<p>І з болю скреготав зубами.<br />
Не крикнути і не піти.<br />
Навколо прокляті кати,<br />
І стогнуть села під панами.</p>
<p>Надбігло двоє. – Більшовик. –<br />
Скажено клацнули затвори…<br />
І пронизав останній крик<br />
Задимлені простори.</p>

<div>




</div>

<p>ІІ<br />
Горіли панські будинки,<br />
А з лісу все бах та бах.<br />
Топтали підкови стежинки<br />
По золотих житах.</p>
<p>А в лузі за нашим селом<br />
Лежали в ровах селяни –<br />
У кого рушниця, а хто з ціпком, –<br />
А пани гарцювали ланами.</p>
<p>І щось віщувала душа,<br />
Що сина я вже не побачу.<br />
В серці, мов вістря ножа,<br />
Точило кров гарячу.</p>
<p>Ввечері – наші на межі –<br />
Аж за ланами загуло.<br />
Його в кривавій одежі<br />
Внесли сусіди в село.</p>
<p>Не спиться мені по ночах…<br />
Ні крику, ні зойку, ні сліз.<br />
Такий одчай, неначе жах<br />
Пройшов по селах скрізь.</p>
<p>Як зараз – в дірявій одежі,<br />
А в правій – старий одріз,<br />
Виходить мій син на межі…<br />
Я знаю: на заріз…</p>
<p>ІЗ ЗБІРКИ “НАШ ДЕНЬ”, З ЦИКЛУ “СУРМАЧ”</p>

<div></div>