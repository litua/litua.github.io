<strong>Василь Стус – Як страшно відкриватися добру…</strong>
<p>Як страшно відкриватися добру.<br />
Як страшно зізнаватись, що людина<br />
Iще не вмерла в нас. Як страшно ждати,<br />
коли вона захована помре<br />
у темряві, щоб нишком відвезти<br />
на цвинтар душ, і щастя запопасти,<br />
якого вже до ран не прикладеш.<br />
Як вабить зло. Як вабить гріх — піти<br />
світ-за-очі, повіятися з вітром<br />
і власної подоби утекти,<br />
мов чорта лисого. Кульгавий день<br />
увійде в темінь, гляне по криївках<br />
і завагається. Бо шкода праці:<br />
сидить при ватрі плем’я самоїдів,<br />
щасливо позіхає. На вогні<br />
печеться м’ясо. В казані окріп<br />
переливається. Сьорбають юшку<br />
і, повні філософських резигнацій,<br />
мізкують, з кого б смажити печеню,<br />
щоб стало на сніданок і обід.<br />
Кульгавий день відходить, бо печерний<br />
ікластий лютий смерк не западе,<br />
допоки аж останній самоїд<br />
не з’ість себе самого і помре<br />
Iз філософським виразом. Мовляв,<br />
Життя коротке, а — забракло м’яса.</p>

<div></div>