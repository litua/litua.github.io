<strong>Павло Мовчан – Слідом за… </strong>
<p>Продухвина в небі джерельно-блакитна<br />
на мить відчинилась, аби подививсь<br />
в безодняву далеч, у безмір неситу,<br />
куди наші душі відлинуть колись.<br />
Не страшно — бентежно, погідно, святково,<br />
немов серед буднів неділю зустрів,<br />
немов в чужолюдді почув рідне слово,<br />
що миттю занесло на рідний поріг.<br />
Оманливе житло, останнє пристання.<br />
Вдивляюсь у тебе, аж очі болять,<br />
і пам’ять, спустошена вкрай від мовчання,<br />
не може ні жодного слова згадать.<br />
І сам себе бачиш ти ніби ізбоку:<br />
по шию у сніг провалившись, закляк<br />
у полі-роздоллі під небом високим,<br />
а поруч з тобою твій брат-коров’як.<br />
Він сім’я не сіє, а дивиться в землю,<br />
де чорним проваллям розкрилась глибінь…<br />
Сухий, шелестливий і ніби веселий,<br />
відкинув від себе пошарпану тінь;<br />
він міцно тримає летюче насіння,<br />
стискає його у сухих кулаках,<br />
бо він пам’ятає про чин воскресіння,<br />
терпляче весни аж до скніння чека…<br />
О брате мій старший, твоє первородство<br />
у тому, що землю ти міцно посів,<br />
а разом із нею і весь часо-простір,<br />
а я — безкорінний — лиш обшири слів.<br />
Тому і задивлений, брате, у небо,<br />
і отвір шукаю, щоб камінь жбурнуть,<br />
щоб вимірять відстань від себе до тебе<br />
і слідом за каменем кинутись в путь.</p>

<div>




</div>

<p>***</p>

<div></div>