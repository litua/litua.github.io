<strong>Леся Українка – «Я знала те, що будуть сльози, мука…»</strong>
<p>Я знала те, що будуть сльози, мука,</p>
<p>багато праці марної, дрібної,<br />
невидної і часто, дуже часто<br />
даремне вжитої. Не тільки надгороди<br />
за все те я не жду, а ледве-ледве<br />
від власного картання захищаюсь<br />
і ледве стримую докори свого серця<br />
за те, що завинила без вини.<br />
Коли часами в сутіні щоденній<br />
яскрава квітка щастя процвіте,<br />
її приймаю не як надгороду, –<br />
як дар, як диво, як нежданий рай,<br />
відкритий на хвилину з ласки неба,<br />
як легендарний з папороті цвіт.<br />
А потім, коли знов наплине сутінь,<br />
я думаю: я знала се, я знала,<br />
мовчи, душе, спини свій стогін, серце,<br />
так мусить бути…<br />
Може, хутко прийде<br />
година та, коли в сльозах побачу,<br />
що я навік зів’яла, помарніла,<br />
і квітка щастя раз назавжди зникла,<br />
як легендарний з папороті цвіт.<br />
Заплачу я кривавими сльозами, –<br />
так, певне, плакали вигнанці з раю, –<br />
але й тоді скажу: я знала се, я знала,<br />
мовчи, душе, спини свій стогін, серце,<br />
так мусить бути…<br />
Хоч би вже не сутінь,<br />
а тьма сувора залягла кругом,<br />
я ще не здамся, буду прислухатись,<br />
чи не заглух в душі мій давній грім,<br />
тривожно думкою загляну в саме серце,<br />
чи в ньому ще спалахують часами<br />
колишні блискавиці, – а як ні,<br />
якщо мене зима пройме до серця,<br />
мою весну таємну переможе,<br />
мої дивниці-квіти поморозить,<br />
то я скажу: ні, я сього не ждала!<br />
Умри, душе, розбийсь, холодне серце,<br />
так жить не варт!</p>

<div>




</div>

<p>Мені себе не жаль,<br />
Коли б же ти мені не помарніла,<br />
Моя небесна квітко, зоре ясна,<br />
ти, що світила в найтемніші ночі<br />
моїх сумних та хмарних молодощів,<br />
що з бур, туманів, через море люте<br />
мене вела своїм шляхом злотистим.<br />
Переживи мене! В холодне, тихе море<br />
страшного небуття не побоюся<br />
на хвилях, золотих від твого світла,<br />
поплинути. Красо моя! З тобою<br />
ніщо не страшно, а без тебе – все,<br />
життя, і праця, і кохання навіть<br />
мені страшне, – я не стерплю їх, зоре,<br />
як ти погаснеш…</p>
<p>Тифліс, 3.02.1904</p>

<div></div>