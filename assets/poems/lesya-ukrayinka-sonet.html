<strong>Леся Українка – Сонет</strong>
<p>Натура гине – вся в оздобах, в злоті, –</p>
<p>Останній усміх ясний носила<br />
І краскою непевною пала,<br />
Немов конаюча вродливиця в сухоті.</p>
<p>Недавно ще була вона в турботі,</p>
<p>Жила і працею щасливая була;<br />
Тепер останнії дарунки роздала<br />
І тихо умира… кінець її роботі!</p>

<div>




</div>

<p>Спокійно умира і листом покриває</p>
<p>Росинки білії, ті сльози самотні<br />
Від сонця ясного і від людей ховає.</p>
<p>Натура ллє ті сльози таємні</p>
<p>Того, що хутко ляже в смертнім сні,<br />
В холодній, білій сніговій труні.</p>
<p>[4 – 20 листопада 1890]</p>

<div></div>