<strong>Павло Мовчан – Вирій </strong>
<p>Замкнувши простір в чистому обличчі,<br />
ти піднесешся на вершок величчя:<br />
попереду на ширину зітхання<br />
триває густокриле кружеляння.<br />
То — лебеді? Чи, може, падолист?<br />
Предтечі холоду — ворони — піднялись<br />
на висоту, на ту, де звук холоне,<br />
хоча пісні вивержуються з лона.<br />
Блакить осипалась, запорошився слух,<br />
струмує промінь поміж хмар, мов пструг,<br />
і вище на щабель зросло стремління<br />
засіять житом далечінь осінню.<br />
Промовив слово — випурхнув із рота<br />
не звук, о ні, — осіння позолота.<br />
Листок кленовий віддзеркалив мить,<br />
як за відлунком і любов летить.</p>

<div>




</div>

<p>***</p>

<div></div>