<strong>Василь Стус – В мені уже народжується бог…</strong>
<p>В мені уже народжується бог,<br />
і напівпам’ятний, напівзабутий,<br />
немов і не в мені, а скраю смерті,<br />
куди живому зась — мій внук і прадід —<br />
пережидає, заки я помру.<br />
Я з ним удвох живу. Удвох існую,<br />
коли нікого. I гримить біда,<br />
мов канонада. Він опорятунок,<br />
я ж білоусто мовлю: порятуй,<br />
мій господи. Опорятуй на мить,<br />
а далі я, оговтаний, врятую<br />
себе самого сам. Самого — сам.<br />
Він хоче поза мене вийти. Прагне<br />
рятуючи донищити мене,<br />
аби на протязі, на буряних вітрах<br />
я вийшов сам із себе, наче шабля<br />
виходить з піхов. Хоче вийти геть,<br />
щоб згасла свічка болю. Щоби тьма<br />
впокорення мене порятувала<br />
інобуттям. Iножиттям. Найменням<br />
уже невласним: ось він, той загал,<br />
яким кермує той шалений бог,<br />
котрий в мені воліє народитись<br />
(а я ще тую свічку посвічу,<br />
аби мені не смеркло передчасно,<br />
просвітлої дороги свічка чорна —<br />
неначе перемога крадькома).</p>

<div></div>