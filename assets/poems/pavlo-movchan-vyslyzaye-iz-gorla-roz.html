<strong>Павло Мовчан – “Вислизає із горла розслаблений звук…” </strong>
<p>Вислизає із горла розслаблений звук,<br />
прилипає до пальців струна-волосина.<br />
Все, чого не торкнешся, жадає сполук,<br />
розкрадає тебе по краплині.<br />
Не питаю «навіщо», питаю «чому»,<br />
відчуваючи безглуздь і марність питання,<br />
не минути чому нам страждання і мук,<br />
і чому нетривалим було раювання?<br />
Залишився в минулому меду горнець,<br />
пам’ятає язик прохолоду від слова,<br />
пам’ятає душа про твердий рішенець,<br />
хоч до льоту іще й не готова.<br />
Обшугалась луска, біла суцвіть летить,<br />
протяг тягне геть все, аж гуде порожнина,<br />
тисне простір давкий, витискається мить —<br />
пада в отвір наступна піщина.<br />
Наполоханим пучкам не втримать тепла,<br />
не зіпертися їм на поламані тіні,<br />
та на кволу струну раптом сіла бджола,<br />
щоб віддать їй останнє тремтіння.</p>

<div>




</div>

<p>***</p>

<div></div>