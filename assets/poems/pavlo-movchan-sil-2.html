<strong>Павло Мовчан – Сіль </strong>
<p>Голос розложистий котиться колесом синім,<br />
та й понад гніздами — там до яєчок жарини<br />
скоро проклюнуться димом крилатим,<br />
щоб висоту степову визначати.<br />
Хрускають ратиці, в’їдлива муха дзизькоче,<br />
понад травою їдуть роз’яснені очі:<br />
степу сувій змістом своїм розгорнувся:<br />
довго життя мандрівниче читається в русі…<br />
Воля чумача, мов степ, запахуща,<br />
світ без означень, душа — невмируща,<br />
люлька-смоктулька, чорнок-казанок,<br />
кругле барильце,<br />
неба ковток…<br />
— Воли мої вольовії колись були польовії…<br />
Гей! Воло-вольо-во…<br />
Моя світла голово! —<br />
І коло ошукає простір, але не долю.<br />
Спить, наче вуж, батіжок на полудрабку,<br />
гуде на вітрі виварена у дьогті сорочка,<br />
та про запас маємо білішу — на… на вічну вічність.<br />
І думку високу про небо та душу…<br />
По похилій землі скочуватись донизу, до долі,<br />
до солі, до солиночки, до соло-ни-ночки…<br />
Солона розлука, хоч воля солодка.<br />
А шлях — то наука, де безліч уроків.<br />
Життя на всі боки широким широке,<br />
і що не травинка, то доля-ділинка:<br />
вовчуг, вернисонце, щадун, натягач,<br />
воловий язик, волокінник, чорнобиль,<br />
вороняче око, воронячий кряч,<br />
чебер, нечуйвітер, ранник, росоплач,<br />
німиця, полин і жалоба…<br />
Травоньки, трави мої воскресальні,<br />
обзеленили і обід дзеркальний<br />
і, крізь свитину пробившись за ніч,<br />
ви зазирнули в колодязі віч<br />
Йванами, Грицями та Калістратами<br />
травоземляними, корінцюватими…<br />
Нахилиталися, нашелестіли…<br />
І відступилися, відлопотіли…<br />
Пам’ять, залатана травами білими,<br />
знов розповзлась, аби геть безіменна<br />
переснувалась крізь очі зелені…<br />
Тільки хитаються роги золочені,<br />
золотом в ярмах занози горять,<br />
шлях споришевий, життя — нетолочене,<br />
літепла повінь — сама благодать.<br />
Шапкою можна наміряти грошей,<br />
стрічку червону до смушку пришить,<br />
земле медяна моя прехорошая,<br />
нащо ж тебе, солоденну, солить?<br />
Може, солодким було раювання:<br />
злиплися губи, липучий язик,<br />
і замість мови — медвяним мовчанням<br />
рот вщертувався, неначе стільник?<br />
Солі до хліба, до сала, до рани…<br />
Солі! До слова, до голосу, сліз…<br />
Солі! В ріллю смоляну та рахманну…<br />
Солі! У глину, в лампачний заміс!<br />
Щоб виступала на спині, долонях,<br />
щоб роз’їдала і щоки й вуста,<br />
щоб затікало повітря солоне<br />
в горло, в легені, і кров щоб густа<br />
білою стала… як біль-білота…<br />
— Ку-ку-рі-ку! —<br />
Горе незриме, муки солоні…<br />
Сіль їде з Криму, кістя із Дону,<br />
суне назустріч солоний пісок,<br />
вужчає в півня сухий голосок,<br />
і не співає, викрикує «Ку!»,<br />
мов виринає на хвилях піску…<br />
Шквиря завійна, мря, завірюха<br />
запорошили і очі, і вуха;<br />
дзвони десь дзвонять, постріл луна,<br />
сиплеться сіль — білина, пелена…<br />
Села засолені аж по дзвіниці —<br />
білими стали солоні зіниці,<br />
і замість губ вже біліє рубець,<br />
а наоколи світ-солонець.<br />
Не висловити, ані розгледіти,<br />
ані всмакувати…<br />
Жодного дерева, жодної хати…<br />
Тільки ходить ногаєць ізверху<br />
і забиває сухе будячиння<br />
хрестів цвяхкою нагайкою.<br />
Все засипане сіллю. Лиш де-не-де з вершечка могили<br />
повитикалися роги: позолота обсипалась, гострота<br />
затупилася, лише пучечки соломи на них начоплені:<br />
котяться білі пагорби назустріч вітрові<br />
та солом’яним стрілам,<br />
бо чути скрипучі колеса, хрускотливі ратиці<br />
і широке рукавчасте: «Ге-е-ей!»<br />
Та таке широке! Що клишоногий ногаєць<br />
многорукий помах засудомлює у повітрі і щілястим<br />
поглядом підкошує простір.<br />
І раптом: «Фуррр…» Прямо з-під ноги летючий<br />
шестикрилий півень,<br />
розквітаючим полум’ям, жоржиновим пір’ям<br />
поглиблює далеч: — Ку-ку-рі-ку! —<br />
І згинуло все; запались у землю високі<br />
могильні замети,<br />
випрявсь дим з димарів, зазеленіли раїни,<br />
дзьобнули журавлі води із криничок, розпушили<br />
пір’я солом’яні стріхи,<br />
струсивши рештки непотребу,<br />
захлюпотіли вікна, рипнули двері,<br />
і розгорнувся шлях простойдучий.<br />
Спасенні ласкою, достойні покликання,<br />
у полотняних сорочках, сумирні, волоокі,<br />
виходять благовісники весняні,<br />
що знають поіменно усі кринички, переярки та балки,<br />
що світ привласнили лише у слові «шлях»,<br />
заприязнилися з травинкою найменшою,<br />
ввібрали в очі найдрібнішу порошинку і комашку<br />
і уодностайнили себе з біжу-росто-летючим<br />
земляним, небесним, роздарувавши себе на всю<br />
довжінь життя:<br />
— Куріпко, здрастуй, добридень, джерелянко! —<br />
А жайвора можна підтримати голосом:<br />
— Ходить пуга по лугу, гнеться<br />
тур-віл-у-дугу!<br />
Ходить пуга у гаю,<br />
кличе доленьку свою! —<br />
І круглядно, розложисто, догідно,<br />
що тільки й колесо нагадує про час:<br />
лискучий обід вже аж горить,<br />
іржі немає… Збільшився отвір у матиці,<br />
і вісь стончилася… проте життя попереду…<br />
— Ку-ку-рі-ку! —<br />
Спів вертає у півняче горло<br />
і не вміщається, бо завеликим став:<br />
тому і тичеться, і шиється у кожну шпарку,<br />
у заглибинку,<br />
у кожне вухо, щоб нагадать про час…</p>

<div>




</div>

<p>***</p>

<div></div>