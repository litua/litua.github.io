<strong>Павло Тичина – Арфами, арфами…</strong>
<p>Арфами, арфами —<br />
золотими, голосними обізвалися гаї,<br />
самодзвонними:<br />
йде весна<br />
запашна,<br />
квітами-перлами<br />
закосичена.<br />
Думами, думами —<br />
наче море кораблями, переповнилась блакить<br />
ніжнотонними:<br />
буде бій<br />
вогневий!<br />
Сміх буде, плач буде<br />
перламутровий…<br />
Стану я, гляну я —<br />
скрізь поточки, як дзвіночки, жайворон як золотий<br />
з переливами:<br />
йде весна<br />
запашна,<br />
квітами-перлами<br />
закосичена.<br />
Любая, милая,—<br />
чи засмучена ти ходиш, чи налита щастям вкрай.<br />
Там за нивами:<br />
ой одкрий<br />
колос вій!<br />
Сміх буде, плач буде<br />
перламутровий…<br />
<em>1914</em></p>

<div>




</div>

<p><strong><a href="http://onlyart.org.ua/?page_id=28558">Аналіз вірша Павла Тичини “Арфами, арфами… ”</a></strong></p>

<div></div>