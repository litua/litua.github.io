<strong>Олесь Гончар – Дівоча пісня</strong>
<p>В полі ми окопи вже позагортали,<br />
Що ви їх узимку тут колись довбали.</p>
<p>Чоловіче діло я робити вмію,<br />
На твоїх окопах пшеницю посію.</p>
<p>Як поштар проходить, не зайде</p>
<p>          в обійстя,</p>
<p>Вже давно не чути від милого вісті.</p>

<div>




</div>

<p>Десь війна далеко, десь поза Карпати,<br />
І міста чужії трудно вимовляти.</p>
<p>Я для тебе ласки вірно зберігаю<br />
Та подушку білу слізьми вимиваю.</p>
<p>Повертайся, любий, повертайсь до</p>
<p>                хати,</p>
<p>Підемо укупі ми пшеницю жати.</p>
<p>Хай не перестоє, хай не переспіє,<br />
Хай достиглий колос вітром не розвіє.</p>
<p><em>1945, Барті</em></p>

<div></div>