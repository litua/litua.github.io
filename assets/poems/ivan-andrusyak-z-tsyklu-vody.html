Іван Андрусяк – З циклу “Води”<p>1.</p>
<p>*</p>
<p>і цей рубець<br />
до серця мурахи<br />
де крихітка теплого меду<br />
в згустку смоли</p>
<p>ти відпустила його у сад<br />
ти знала висохнуть крильця на сонці<br />
ворсинками вкриються пальці<br />
скорчені для тятиви</p>
<p>і тільки з кмину<br />
сочилась живиця<br />
тонка<br />
як приручений світ у печері</p>
<p>і цей рубець<br />
під крилом кажана<br />
стрілу вигойдує</p>
<p>*</p>
<p>хризантема і він<br />
помруть</p>
<p>вітер<br />
прогортатиме купини хмар<br />
пориті небесним кротом</p>
<p>…о<br />
тупотить<br />
вони вже йдуть за тобою<br />
вони вже близько</p>
<p>розсипані знаки води<br />
по горбатій безодні</p>
<p>і нитка трави<br />
з перерізаним горлом</p>
<p>*</p>
<p>вполювати<br />
шматок живиці<br />
прогорнувши оправу кори</p>
<p>роки за роками<br />
розверстані<br />
скріплені жилавим медом</p>
<p>перше ім’я тварини<br />
на обвітренім корінці</p>
<p>ти ще єси<br />
ти ще здатен різьбити тут<br />
сотні інших імен<br />
тамувати реєстри приручень</p>
<p>тільки з кожним надрізом<br />
ліс відступає<br />
і все важче стає<br />
вполювати живиці</p>
<p>на їжу</p>
<p>*</p>
<p>зовсім як порхавка<br />
наступиш ногою<br />
і дим</p>
<p>ходиш<br />
в коричневому пилку<br />
розносиш по світу<br />
притихлі тіні гепарда</p>
<p>а на ніч<br />
воском заліпиш<br />
розгойдані щільники печер<br />
і хоч би оса яка<br />
до плеча притулилася</p>
<p>*</p>
<p>гриби<br />
проростають між пальців<br />
білі як немовлята</p>
<p>ти відпустила його до води<br />
і вода тебе<br />
відобразила</p>
<p>і місяць<br />
що бачив тебе<br />
знепритомнів</p>
<p>інколи він починає звикати<br />
вирощує хліб і приносить його у жмені<br />
зриває плоди<br />
і видушує з них<br />
первозданно червоний сік<br />
виводить коня у трави<br />
гаптовані змієм<br />
мітить усе це життя<br />
надрізами на деревах</p>
<p>бо куди йому дітись<br />
якщо ти його сорочку<br />
в крові місячній<br />
вичинила</p>
<p>щоб запах грибів<br />
зберігся</p>
<p>*</p>
<p>і земля<br />
розлущиться<br />
жовтим піском<br />
засіяні сни проростуть</p>
<p>ти винен<br />
ти народився і значить ти винен<br />
майже як горіх<br />
вкритий дрібним ароматом</p>
<p>у ньому<br />
там<br />
глибоко під ногами<br />
тихо мліє черв’як<br />
великий і ситий</p>
<p>послухай</p>
<p>дихає</p>
<p>*</p>
<p>і цей рубець<br />
що переступили<br />
і ця трава<br />
що потоптана<br />
і ця вода<br />
мутна й недопита<br />
в щільниках слідів</p>
<p>і ті<br />
що наздогнали<br />
так само люди</p>
<p>були</p>
<p>2.</p>
<p>*</p>
<p>вже розрізано корінці<br />
верби заліплені берегом<br />
тріскають<br />
рояться піском<br />
палець<br />
прорізаний вздовж<br />
бруньку виплюне</p>
<p>розорані<br />
ми піддаємося проповіді<br />
повніємо<br />
як голоси бджіл<br />
народжених щоб вкусити</p>
<p>ми такі ж як вони<br />
ми теж готові<br />
захищати своє дупло<br />
перерізане навпіл</p>
<p>бо<br />
утоплені в горлі верб<br />
ми прозріли і перегризли кору<br />
і нас було так багато<br />
що дерева не витримали<br />
і прокинулися</p>
<p>*</p>
<p>так тонко<br />
осипаються нині твої міста<br />
ніби цегла<br />
з якої вони народжені<br />
розбухла і знепритомніла</p>
<p>лише павуки<br />
щоночі розгойдують товщу повітря<br />
так ніби їхня печаль<br />
ще може когось врятувати</p>
<p>але ти знаєш<br />
що ці мури тримаються на вітру<br />
лише завдяки їхній павутині<br />
липкій<br />
як поранена птаха</p>
<p>коли стече кров<br />
і підмиє останній корінець<br />
врослої в цеглу трави<br />
тоді лише місце<br />
свідчитиме про твою самоту<br />
монументальну<br />
як прилипле до губи<br />
небо</p>
<p>*</p>
<p>маєш голос<br />
щоб перетікати з крила на крило<br />
ховаючись в мокрому листі</p>
<p>і коли пліснява<br />
гірка як наврочений іній<br />
злипнеться поміж крил<br />
ти завжди маєш час<br />
подумати<br />
що вічність не така вже й довга<br />
як здавалося на початку<br />
і що кожен з нас<br />
є могильником власного щастя<br />
замішаного на воді</p>

<div>




</div>

<p>лиш коли<br />
чиясь цікава душа<br />
прогортатиме встояне листя<br />
шукаючи черв’яка<br />
ти помилишся<br />
і закричиш</p>
<p>і так почнеться життя</p>
<p>*</p>
<p>майже так само<br />
як вибирати корінці пирію<br />
з подивованої картоплі<br />
тіло пручається<br />
перестає довіряти<br />
тонкому лезу води<br />
народженому твоїми губами</p>
<p>ти маєш її розтулити<br />
як мушлю<br />
присмачену дрібкою м’яти<br />
але пальці не слухають<br />
потонклі нігті<br />
ламаються з кожним доторком</p>
<p>і тоді ти здаєшся<br />
ти загортаєш її в жар<br />
такою як є<br />
з корінцем всередині</p>
<p>хай печеться</p>
<p>*</p>
<p>дмухаєш на метелика<br />
щоб не обпектися<br />
бо якщо є метелик<br />
то поблизу має бути вогонь<br />
і якщо є камінь<br />
то поблизу має бути сізіф<br />
помішаний на цьому камені</p>
<p>3.</p>
<p>*</p>
<p>трава скресла</p>
<p>жовті купини сіна<br />
прибиті долонями і дощем<br />
прогулюються під місяцем<br />
воркують іллю</p>
<p>завтра небо<br />
вкриється білими спорами<br />
порсне грибами<br />
і по всім видноколу<br />
радісні оплески грибарів<br />
веселе бурчання дощу</p>
<p>завтра знайдених<br />
акуратно складатимуть в кошики диму<br />
прикриваючи зверху фустиною</p>
<p>щоб зірок не натрусилося</p>
<p>*</p>
<p>маєш рибу<br />
з білими цяточками черемхи<br />
на примружених плавниках<br />
лякливу<br />
як немовля перед ідолом</p>
<p>якщо розшити нею кептар<br />
перестиглий тонкою вовною трави<br />
вона ген далеко у руці<br />
намацає розчавлене дно<br />
усе в холодному намулі<br />
сонячних променів</p>
<p>ти будеш першим її пантеоном<br />
виокремленим з глею<br />
кумедні фігурки твоїх рис<br />
торкатимуться води<br />
і старітимуть<br />
майже як риба<br />
приречена вийти з берегів</p>
<p>але те що ти будеш<br />
не викликає сумніву</p>
<p>*</p>
<p>чим більше мурашок<br />
заховано в цій траві<br />
тим легше її відобразити</p>
<p>так ніби тонкі корінці води<br />
прогортають її<br />
розчиняють затаєне світло<br />
а тоді далі<br />
по теплих плодах долонь<br />
жовтий пилок збирають</p>
<p>ти вже великий<br />
ти вже вмієш кусатися<br />
підстерігаючи власну здобич<br />
блукати оселями рук<br />
незграбними як життя<br />
притрушене сухим листям<br />
і риб’ячою лускою</p>
<p>найсмішніше те<br />
що ти йому віриш<br />
адже бога не слід боятися<br />
особливо якщо він бог</p>
<p>*</p>
<p>прокидайся</p>
<p>місто назване твоїм іменем<br />
вже завинило<br />
і вкрите найманим шанкром повітря<br />
боїться дивитися на себе в дзеркало<br />
боїться побачити сніг<br />
надкушений бідовими кроками</p>
<p>ти його переживеш<br />
там<br />
трохи нижче<br />
де місто впадає в інші<br />
так само невинні міста<br />
ти розкинеш величезну сіть поміж берегами<br />
і ловитимеш їхні ще теплі провини<br />
ще рожеві окрушини розчарувань</p>
<p>бо коли чимало дрібних голосів постікається докупи<br />
вони можуть перетворитися у велетенську рибину<br />
здатну одним помахом хвоста<br />
розхлюпати твоє місто</p>
<p>і вижити</p>
<p>*</p>
<p>і розчиниться<br />
симетрична оправа губ<br />
сполохана дрібкою оцту</p>
<p>і пасеровані корінці поту<br />
струшуватимуться в позеленілу траву<br />
загубляться поміж прілого листя</p>
<p>і ти витанцюєш цей ліс<br />
кожне його стебло<br />
виокремивши з тіні<br />
окреслиш рухом</p>
<p>і лиш коли<br />
заплутавшись в гирлі волосся<br />
ти впадеш на створений тобою мох<br />
аж тоді ти зможеш дозволити собі</p>
<p>дихати</p>
<p>*</p>
<p>все інше<br />
пересипане землею<br />
втрамбоване талою кров’ю</p>
<p>інколи<br />
земля піддається проникненню<br />
і тоді на живця<br />
можна впіймати якого-небудь невдаху<br />
що заснував своє божевілля<br />
в покинутому щільнику<br />
де одна підмочена комірчина<br />
ще зберігає дещицю йоду</p>
<p>але насправді<br />
проникає сюди хіба лиш засохле коріння<br />
покрите тонкою вишневою сіллю</p>
<p>воно єдине<br />
чим тут можна ще поживитися</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>