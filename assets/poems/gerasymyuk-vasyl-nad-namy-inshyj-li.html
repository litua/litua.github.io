<strong>Герасим’юк Василь – Над нами інший лік епох…</strong>
<p>Над нами інший лік епох,<br />
душі і праху.<br />
Ми світ поділимо на двох.<br />
Безмежжя — птаху.</p>
<p>Мені — в узорах давніх меж —<br />
поля-полотна.<br />
В якому часі ти живеш,<br />
душе безродна?</p>
<p>Заліг он на найближчій з нив<br />
й шипить, сновида:<br />
“За нивку цю весь піт пролив<br />
мій дідо в жида”.</p>
<p>Помер той дід і той сусід,<br />
але буває,<br />
що ллється кров, де ллявся піт,<br />
і в тім вина є</p>

<div>




</div>

<p>моя — говорять. Та невже<br />
мій пташе-брате?!<br />
Мій вороже — моя душе,<br />
хтось мусить знати!</p>
<p>Яких ще, душе-враже, меж<br />
ти ждеш у страсі?<br />
В якому світі ти живеш?<br />
В якому часі?</p>
<p>Чия чорниця? — все одно, —<br />
яка черниця<br />
заплямувала полотно,<br />
як відданиця.</p>
<p>Ще кажуть: світ спасе краса,<br />
мій брате-пташе,<br />
й розгорне ангел небеса,<br />
і ми майнемо в небеса!<br />
(Туди, де наше.)</p>
<p>

</p><div></div>