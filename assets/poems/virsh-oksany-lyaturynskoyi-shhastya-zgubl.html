<strong>Оксана Лятуринська – Щастя згублені ключі…</strong>
<p>Щастя згублені ключі.<br />
Якби їх знайти хутчій!<br />
Пошукати в лісі, в полі,<br />
запитать, зустрівшись, Долі:<br />
“Ти горою, Доле, йшла,<br />
чи мої ключі знайшла<br />
з золотими обідками?<br />
Щоб пізнати, що ті самі,<br />
там намітку під кісник<br />
накарбовано з весни.<br />
Чом я пояс попустила?<br />
Не інакше — вража сила.<br />
Чом цяцькований обруч<br />
не тулила обіруч?”<br />
Посміхнеться оком Доля:<br />
“Довгі, довгі луки поля<br />
і темніший ночі гай.<br />
Як згубила, то й шукай!”</p>

<div></div>