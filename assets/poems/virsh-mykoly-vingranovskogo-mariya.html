<strong>Микола Вінграновський – Марія</strong>
<p>На базарі рученьки ісклала,<br />
В білій хустці, в сірім піджаці,<br />
Голову на буханець поклала,<br />
Задрімала в хліба на щоці.</p>

<div>




</div>

<p>У чоботях, в темній спідничині,<br />
В білому горосі-фартусі<br />
Спить собі в базарній хуртовині,<br />
А оса тим часом на осі</p>
<p>Гомонить, по сливах… Задрімала..<br />
Промінь сонця гасне у косі.<br />
На буханець голову поклала,<br />
Продає ті сливи уві сні.</p>
<p><em>1963</em></p>

<div></div>