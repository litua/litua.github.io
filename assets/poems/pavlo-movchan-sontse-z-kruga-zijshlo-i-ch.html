<strong>Павло Мовчан – “Сонце з круга зійшло і червоністю…” </strong>
<p>Сонце з круга зійшло, і червоністю<br />
горло півня щодня заливається.<br />
Незбагненністю та бездонністю<br />
глибина земна розверзається.<br />
Жовтим листям летять в полі вершники,<br />
трав’яними шаблями вимахують,<br />
западуться вони чи не першими,<br />
перехрещені тінями-птахами.<br />
А позаду у них — стяті соняхи<br />
ой і котяться ж, ой і котяться…<br />
Розтинається шаблі помахом<br />
біла хмаронька, сиза горлиця…<br />
З джерела не напитися спокою,<br />
не зануритись в краплю — марниця…<br />
Маю рану у грудях глибокую —<br />
осока гостролеза кривавиться.<br />
І, стискаючи рану десницею,<br />
чую — осінь із мене викрапує:<br />
де ступну, слід знакую суницями,<br />
щоб в минуле колись та й потрапити.<br />
Білі бджоли гудуть у колодах днів,<br />
та льотки глухі, бо зачоплені.<br />
Шаблі зблискують — що за знак мені?<br />
Моя крівця уся вже розкроплена.<br />
У всю довж шляхів ані пташечки:<br />
чи крильми у шнур пов’язалися?<br />
Осоко ж моя, ой домашечко!<br />
Голова ж моя нахиталася…</p>

<div>




</div>

<p>***</p>

<div></div>