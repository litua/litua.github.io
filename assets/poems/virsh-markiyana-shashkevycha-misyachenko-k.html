<strong>Маркіян Шашкевич – Місяченько круглоколий закрився хмарою…</strong>
<p>Місяченько круглоколий закрився хмарою;<br />
Чи так тобі зо мнов любо, як мені з тобою?<br />
Ой лісами, берегами білі сніги спали,<br />
Очі мої сивенькії сльозоньки залляли.<br />
Вихор дикий, студененький лопотить гілками,<br />
Тяжко, тяжко мому серцю з сумними гадками.<br />
Ой як тяжко, побратиме, тверд камінь глодати,<br />
Ой ще тяжче бездольному в світі пробувати.<br />
В гробі сумно, в гробі тихо, сумрак студененький,<br />
Ой як ляжу серед него, тогди я щасненький.</p>

<div></div>