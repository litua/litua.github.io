<strong>Кацай Олексій – Сонетографія Планети Загиблих Зорельотів</strong>
<h4><strong>0001</strong></h4>
<p>Людей, країн, галактик розбігання<br />
на атоми знов крає світ, а в нас<br />
перепалило обрії і час<br />
історії коротке замикання:<br />
засліплені, ми втратили свій шанс<br />
вогнеходіння (чи вогнелітання?),<br />
ходу перетворивши на блукання<br />
серед церков та продуктових баз.<br />
І, котячись за силами інерцій,<br />
вже кульки сірої речовини<br />
зіщулились незграбно, мов оклецьки,<br />
та й вмерзнувши в ніщо самотини,<br />
чекають там на розум чужинецький,<br />
свого не розгадавши таїни.</p>
<h4><strong>0010</strong></h4>
<p>Книжки розпродано. Пустий мій кабінет.<br />
Лиш павуки по стелажах тупцюють…<br />
А люди по провулках циркулюють<br />
на найзагиблій з тисячі планет,<br />
де перетворюється у падіння лет<br />
і недозволено блукати, де працюють<br />
ті двигуни, що вир небес прасують<br />
і тягнуть з мулу в небо очерет.<br />
Сузір’їв цвіль… Уламки метеорів…<br />
Слова… Луна… І та – на рівні вух…<br />
Круки із бань зруйновних соборів<br />
спостерігають, хто з земних горюх,<br />
здійнявши очі вище світлофорів,<br />
незаборонений побачить рух?</p>
<h4><strong>0011</strong></h4>
<p>Нам невагомості б не розплюскати<br />
перед стрибками із церковних бань!..<br />
А так, з тоталізатору змагань<br />
викреслюючи биті апарати,<br />
нас обезкрилюють рокфеллерів сократи.<br />
Та видибавши з колу нарікань,<br />
повторюємо, з лиць зітерши твань:<br />
“Ікарам не навчитись гендлювати!..”<br />
Втім, знов згасає зіронька нова,<br />
круг яток обертаючися кволо,<br />
де персоналом зветься вже людва…<br />
І все ж таки зникаюче-прозоро<br />
відлунюються космосу слова<br />
в куті глухому замкненого кола.</p>
<h4><strong>0100</strong></h4>
<p>Коли богів, поетів та командос<br />
з орбіти скинуто на гостряки<br />
руїн, що крають мозок на думки,<br />
коли серця потрощено на гамуз,<br />
майбутнє не вгадає й Нострадамус.<br />
Та впалі з неба і самі з руки<br />
на жереб кинуть зорі-мідяки,<br />
ворожачи. Вслухаючись у гаму з<br />
нот впертих крил симфонії вітрів,<br />
що гне антени, наче бадилини.<br />
Бо час настав, щоб кожен зрозумів,<br />
що ми усі на дні ультрамарину –<br />
лише анігіляція світів.<br />
Тривалістю в одне життя людини.</p>
<h4><strong>0101</strong></h4>
<p>Відгуркотіли двигуни та жорна<br />
і в землю трансплантоване життя<br />
усе ж зростання робить відкриття,<br />
обернувши падіння метеорне<br />
на злет у нескінченність ілюзорну,<br />
де знову себе рве без каяття<br />
та й пада в небуття чи забуття<br />
крізь темінь вен та неба невідпорну.<br />
І, загалом за пульс безсмертя вдячні,<br />
живі ми – простір, мертві ми є час,<br />
а якщо робимо щось необачно,<br />
то заспокоює усе ж те нас,<br />
що падати у всесвіті не лячно,<br />
бо випасти із нього людям – зась!</p>
<h4><strong>0110</strong></h4>
<p>Відірваний від небосхилу клаптик,<br />
я хочу, руху всупереч краплин,<br />
з безвиході зірватись бережин<br />
в розгардіяш молекул та галактик.<br />
Та рятівник мій – вічний математик! –<br />
трима мене, пишаючися тим,<br />
що він – вінець, творець, громадянин,<br />
а не якийсь міжзоряний романтик.<br />
А я кричу йому з руїн ракет,<br />
щоб він із пихою Землі як долі,<br />
покинув би мій епос, мій сонет,<br />
десь на розгрузлих манівцях історій.<br />
Бо найпихатіші з усіх планет<br />
є передчасно виснажені зорі.</p>
<h4><strong>0111</strong></h4>
<p>У безнадії стресів – чи нірван? –<br />
крил реманент склав кам’яний грифон…<br />
І вклепавсь у змертвілий пантеон,<br />
ні людям не потрібний, ні богам.<br />
Та я крізь пил музейних мелодрам<br />
покину, мов антену електрон,<br />
уярмлений тяжінням космодром<br />
по траєкторії кардіограм.<br />
Бо я живий ще!.. Ще не монумент<br />
в космічному відлюдництві митців!<br />
Бо є різниця, де ти інструмент<br />
кладеш на попіл спалених мостів:<br />
чи край ночов, потрощених ущент,<br />
чи біля вщент розбитих кораблів.</p>
<h4><strong>1000</strong></h4>
<p>Обшмулений незнаним досі лихом,<br />
сльотавий день вповзає нишком в ніч<br />
по битих скелечках людських облич,<br />
що вже тирлуються у черги стиха.<br />
І я, неначе вивітрений вихор,<br />
торкаюся зопрілих спин та пліч<br />
там, де у смерку зоряних узбіч<br />
провідники вже не тамують пихи.<br />
Бо йди ти хоч у храм, а хоч в шинок,<br />
все одне у вокзальному замісі<br />
лик мандрів крають пасажирські риси.<br />
І я волаю, роблячи ще крок:<br />
“Не шліть до мене янголів чи бісів,<br />
я своїм ходом верну до зірок!”</p>
<h4><strong>1001</strong></h4>
<p>Пройшовши пішки світ самотній цей,<br />
прохаю в вічка каси я уклінно<br />
квитка у Магелланові Хмарини<br />
або хоча б до станції “Персей”.<br />
А навкруги, вся зліплена з речей,<br />
людська юрма зацитькує людину,<br />
погуркують опівнічні машини<br />
і світить порожнечею з очей.<br />
Бо хоч квитки є до Рив’єр та Ольвій<br />
(раніше ж до Ухти без вороття),<br />
але чомусь сумний касир поволі<br />
уривки слів складає до пуття:<br />
“Аби здолати лабіринти колій,<br />
потрібна зміна напрямку життя”.</p>
<h4><strong>0001 0000</strong></h4>
<p>Вичавлюючи темряву з зіниць,<br />
я знову прокладаю шлях невтомно<br />
закинутим у безвість робінзонам,<br />
а в шпарах між зірок та блискавиць<br />
хай скиглії чекають моровиць,<br />
процвиндривши запаси апейрону ,<br />
коли я попри катастроф закону<br />
нових світобудов являю міць,<br />
здолавши просторів земних пристріти.<br />
І ось стає долонею кулак,<br />
ось людству непотрібні ворожбити,<br />
бо непомітно, наче в цифрі знак,<br />
одвічне запитання “що робити?”,<br />
змінилося на більш вагоме “як?”</p>
<h4><strong>0001 0001</strong></h4>
<p>Як роз’яснити побуту потоку,<br />
що часоплин не має порожнин<br />
і кожен з нас зірок громадянин,<br />
що пам’ять втратив від падіння шоку?<br />
Що кожен день – це не уламок року,<br />
а лиш одна з трьохсот його цеглин?<br />
І що ми у вировищі хвилин<br />
знаходимося в центрі, а не збоку?<br />
Як віднайти слова – не словеса! –<br />
в опівнічній розхристаній жалобі,<br />
котра не так смутна, як навісна,<br />
про те, що навіть в досвітки недобрі,<br />
коли всмоктали хмари небеса,<br />
нам завжди залишається ще обрій?</p>

<div>




</div>

<h4><strong>0001 0010</strong></h4>
<p>Десь за дверима сизого світанку,<br />
хатинок гальма видерши з планет,<br />
вже крають космос дюзами ракет<br />
тяжінням замордовані підранки.<br />
А мегаполісних будов уламки<br />
сповзаються у кам’яний замет,<br />
де хмарочос, як і простий намет –<br />
лиш часом замасковані останки<br />
космічних кораблів. Цей дивосвіт<br />
рипить бетонами і досі пам’ятає,<br />
як падав зореліт на зореліт,<br />
бо він таки ще їхні форми має<br />
і в сивих саркофагах пірамід<br />
пальне віків ще, мабуть, зберігає.</p>
<h4><strong>0001 0011</strong></h4>
<p>Нам надані міжзоряні права<br />
і хто вважає, що без них нам краще,<br />
нехай згадає просто й немудряще:<br />
ми – орден зореходів. Не людва.<br />
Бо тих орбіт не вивезе крива,<br />
хто кида сам себе напризволяще…<br />
Та у кватирок вишкірені пащі<br />
незрозумілі падають слова.<br />
Але вже на опівночі світлині<br />
біліє вікон полінегатив<br />
і рветься з генів кожної клітини,<br />
розплюскуючи вакуоль віків<br />
у часовому вимірі руїни,<br />
крик закіптюжений єретиків.</p>
<h4><strong>0001 0100</strong></h4>
<p>Слова, по вінця сповнені гіркоти,<br />
у просторі осяянь та прозрінь<br />
крізь рими мрій верлібром сновидінь<br />
проточуються. І шепочуть всоте,<br />
що треба будувати зорельоти<br />
й пробудження здолавши височінь,<br />
куйовдяться мозки земних створінь,<br />
котрі згадали, що вони істоти –<br />
як ці тварини, як оця трава –<br />
космічні й тому достеменно вічні.<br />
І вчинками стають усі слова,<br />
і очі вже здіймаються над ніччю,<br />
і ось, неначе чорна кропива,<br />
усесвіт нам обпалює обличчя.</p>
<h4><strong>0001 0101</strong></h4>
<p>Змолов хребти час на пустельні пляжі…<br />
Замаскував під чайок злих круків…<br />
Але серед самітництва років<br />
той не працює – відчайдушно кряжить,<br />
хто єдністю сузір’їв переважив<br />
руїнницьку гризню одинаків<br />
і серед розпорошених пісків<br />
себе відчув зненацька в екіпажі,<br />
в якому кожен йде за кроком крок<br />
назустріч іншому по чорній зоні<br />
гірких розлук. І ось вже ланцюжок<br />
слідів з’єднавши в зустрічей безсонні,<br />
звитяжним самоспаленням зірок<br />
пашить пустельний обрій робінзонів.</p>
<h4><strong>0001 0110</strong></h4>
<p>На дюз уламки командор присів,<br />
відчувши знов од розпачу нудоту,<br />
бо стало огинають зорельоти<br />
найкращий із окраїнних світів.<br />
Бо цю планету як космічний риф<br />
у лоціях означили пілоти,<br />
а залишки команди без роботи<br />
навкруг завмерли в мить конання див,<br />
коли надіями вже мозок греба,<br />
коли серця – обгортки порожнин.<br />
Так мо’ самих себе винити треба,</p>
<p>що кам’янисько гостряків руїн<br />
стирчить на тлі розколотого неба<br />
над безладом засохлих бадилин?</p>
<h4><strong>0001 0111</strong></h4>
<p>Сузір’я – це чиїсь ініціали,<br />
що ними мрій підписаний проект.<br />
А кожен з нас – непізнаний об’єкт,<br />
який ми самі недобудували,<br />
бо довго інші креслення вивчали<br />
на кульманах несамовитих сект,<br />
що плетиво орбіт як той проспект,<br />
уклечаний червоним, уявляли.<br />
Асиметричні скло, бетон, метал,<br />
застигли, мов гармонія харизми,<br />
що розум врівноважила і шал…<br />
Але в змертвілому надмеханізмі<br />
симетрію руйнуючи, кристал<br />
живим стає зненацька організмом.</p>
<h4><strong>0001 1000</strong></h4>
<p>У нетерпимості невдах одвічній,<br />
у нетерплячості нових зірок,<br />
найголовніша з наших помилок<br />
це та, що ми завжди є симетричні<br />
минулому. Що ми категорично<br />
не уявляєм хаосу думок<br />
як прапервісну цілісність грудок,<br />
що склались, в іншовимірно незвичний,<br />
впокорених безодень дивний лад,<br />
де ні сміття немає, ні руїни,<br />
а є творіння пречудовий безлад.<br />
І атоми, мов цементу – цеглини,<br />
чигають на життя, що знов воскресло<br />
в татуюванні електронних плат.</p>
<h4><strong>0001 1001</strong></h4>
<p>В молекул нетрях електронні хмари<br />
з завзяттям, що й не снилось дикуну,<br />
зчепились в газ, а потім – в рідину,<br />
що вже народжує клітин отари<br />
і в плоть живу – так, що валує пара! –<br />
тирлує їх за одною одну,<br />
людини вигадавши дивину,<br />
яка в родини ліпиться помалу.<br />
Родини – у країни, а вони –<br />
в планети, зібгані з думок, не з глею!..<br />
І ось, в єднанні крику та луни,<br />
з надатомів зірок усесвіт склеїв<br />
той, хто ізнову браму відчинив<br />
в творіння нескінченну одіссею.</p>
<h4><strong>0010 0000</strong></h4>
<p>У вирі формул вже нуртує час…<br />
У венах кров пульсує, в мозку – розум…<br />
І всупереч радіаційним дозам<br />
живлющий простір точиться крізь нас,<br />
розбивши ночі синій плексиглас,<br />
хворіючи лише метемпсихозом.<br />
Уже віршами палахкоче проза<br />
закрутистих шляхів космічних трас,<br />
де ми своє будуємо світило.<br />
З казок. З уламків. З безладу юрми.<br />
І ось, так по-дитячому невміло<br />
торкаючися досвітку крильми,<br />
мій зореліт – моє сталеве тіло –<br />
вилускується з кокону пітьми.</p>
<h4><strong>0010 0001</strong></h4>
<p>Коли усесвіту гіркі трудяги<br />
почують в мікрофонах: “Ключ на старт!”,<br />
ти відірвись від галактичних карт,<br />
акордами розбурханий звитяги.<br />
Вкладай у невагомий біль наснаги<br />
непогамовного тяжіння гарт,<br />
коли твій найулюбленіший бард<br />
переклада зірок бузкових саги<br />
на мови, що до скону вже земні.<br />
А в мить, коли у рубці стане тихо,<br />
на гриф його гітари обіпрись,<br />
як на вогонь – космічні двигуни,<br />
й навідліг вдаривши об землю лихом,<br />
відчуй солоний смак просвітлих сліз.</p>
<h4><strong>0010 0010</strong></h4>
<p>Закінчується навіки воно –<br />
роз’єднання усесвіту й людини!<br />
І вже нема злоби ані краплини:<br />
злоба ж бо є нестворене добро.<br />
Хоч трощило нас нею і товкло,<br />
ми зорельотів кинули зернини<br />
туди, де нас чекають сонць перлини,<br />
планети й полохливі НЛО.<br />
Де від кубелець орбітальних станцій<br />
лягає наш несповідимий шлях.<br />
Де простір вигинається, мов лінза,<br />
щоб роздивитись крізь протуберанці<br />
тих, в кого відобразилась в очах<br />
галактики одвічна материзна.</p>
<h4><strong> <em>1996</em></strong></h4>

<div></div>