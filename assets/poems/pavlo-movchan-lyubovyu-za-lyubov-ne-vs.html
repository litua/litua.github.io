<strong>Павло Мовчан – “Любов’ю за любов не всім і ти платив…” </strong>
<p>Любов’ю за любов не всім і ти платив<br />
і зненавистю теж не воздавав за зраду.<br />
На потім зберігав словник свій золотий,<br />
а вийшло — німоту у роті заощадив…<br />
Простіть мене, простіть, що був такий скупий,<br />
бо навіть кругле «лю» у горлі застрявало.<br />
Оглянувсь, щоб сказать, та соляні стовпи<br />
мені услід зі жмень палючу сіль метали.<br />
І сіллю степ куривсь. І горло засипав…<br />
щоб просолить слова… не виказані вчасно…<br />
І тліли сорочки на соляних стовпах,<br />
а в роті, як вапно, кипіло слово й гасло.<br />
Простіть мені, батьки, кохана, й ти прости,<br />
видмухується сіль з моєї також жмені.<br />
Я скреготом зубів та зойком заплатив<br />
за повноту чуттів, за всі слова нужденні.</p>

<div>




</div>

<p>***</p>

<div></div>