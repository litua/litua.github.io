<strong>Тарас Шевченко – Розрита могила</strong>
<p>Світе тихий, краю милий,<br />
Моя Україно,<br />
За що тебе сплюндровано,<br />
За що, мамо, гинеш?<br />
Чи ти рано до схід сонця<br />
Богу не молилась,<br />
Чи ти діточок непевних<br />
Звичаю не вчила?<br />
«Молилася, турбувалась,<br />
День і ніч не спала,<br />
Малих діток доглядала,<br />
Звичаю навчала.<br />
Виростали мої квіти,<br />
Мої добрі діти,<br />
Панувала і я колись<br />
На широкім світі,<br />
Панувала… Ой Богдане!<br />
Нерозумний сину!<br />
Подивись тепер на матір,<br />
На свою Вкраїну,<br />
Що, колишучи, співала<br />
Про свою недолю,<br />
Що, співаючи, ридала,<br />
Виглядала волю.<br />
Ой Богдане, Богданочку,<br />
Якби була знала,<br />
У колисці б задушила,<br />
Під серцем приспала.<br />
Степи мої запродані<br />
Жидові, німоті,</p>

<div>




</div>

<p>Сини мої на чужині,<br />
На чужій роботі.<br />
Дніпро, брат мій, висихає,<br />
Мене покидає,<br />
І могили мої милі<br />
Москаль розриває…<br />
Нехай риє, розкопує,<br />
Не своє шукає,<br />
А тим часом перевертні<br />
Нехай підростають<br />
Та поможуть москалеві<br />
Господарювати,<br />
Та з матері полатану<br />
Сорочку знімати.<br />
Помагайте, недолюдки,<br />
Матір катувати».</p>
<p>Начетверо розкопана,<br />
Розрита могила.<br />
Чого вони там шукали?<br />
Що там схоронили<br />
Старі батьки? Ех, якби-то,</p>
<p>Якби-то найшли те, що там схоронили,<br />
Не плакали б діти, мати не журилась.</p>
<p><em>9 октября 1843, </em><br />
<em>Березань</em></p>

<div></div>