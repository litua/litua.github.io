<strong>Перебийніс Петро – Викочується із пам’яті</strong>
<p>Викочується із пам’яті<br />
жорстоке століття Дракона<br />
і змітає на своєму шляху<br />
народи і королівства.<br />
Ось летить воно на мене<br />
броньованою колоною,<br />
переблискує зубами гусениць,<br />
люто бризкає на всі боки<br />
липкими згустками світового болота.<br />
А я, малий,у бездонних батькових чоботях<br />
перебігаю дорогу Дракона,<br />
спотикаюсь і падаю<br />
у жахливу мішанину глини і ґлею.<br />
Залізоголова потвора<br />
невідворотно насувається на мене<br />
чорною пащею гармати,<br />
грізно дихає громом і полум’ям,<br />
нервово скрегоче гальмами<br />
і нерішуче зупиняється…<br />
Потвора стомилася.</p>

<div></div>