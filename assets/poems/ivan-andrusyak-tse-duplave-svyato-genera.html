Іван Андрусяк – це дуплаве свято генералів…<p>це дуплаве свято генералів<br />
нині тут забава навпаки<br />
голови на плечах догорають<br />
ніби розцяцьковані свічки</p>
<p>падають посоловілі звізди<br />
в келихи з отруєним вином<br />
господи тобі не все одно<br />
випити чи знов на небо вішати</p>

<div>




</div>

<p>доливай і не важливо скільки<br />
не доп’єм то най ковтає чорт<br />
а солдати лазять по маківках<br />
не запалених іще свічок</p>
<p>сірники готові генерале<br />
зупинився час як обеліск<br />
п’яні зорі на губах розтали<br />
з-під повік поволі капле віск</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>