<strong>Микола Вінграновський – Встав я, — ранній птах…</strong>
<p><strong>I</strong></p>
<p>Встав я, — ранній птах, —<br />
Зелене диво лебедило, —<br />
Ходило літо, вітер пах<br />
М’яким зеленим дивом.</p>
<p>Встав я, — ранній сніг, —<br />
Сміялись коні невисоко, —<br />
Дивився радо ніжний світ<br />
М’яким коневим оком.</p>
<p>Встав я, — сніго-птах, —<br />
Ходило біле холодило, —<br />
Тремтіло в річки по боках<br />
Тонке зелене диво.</p>
<p>Дивно на піску<br />
Лежали тіні легкобоко,<br />
І ловко примерхи зі сну<br />
Щось вишивали тонко.</p>
<p>Хвиля попід час<br />
Своє водове ткала ткиво,<br />
І обнімала юність нас —<br />
М’яке зелене диво…</p>
<p><strong>II</strong></p>
<p>Обнімає ніч зорю за плечі,<br />
Синьо посміхається зоря…<br />
Ти мені настояна на втечі,<br />
Втеченько-утечо-течія…</p>
<p>Я не знаю, де ти спозаранку,<br />
Гублять твої губи ще кого?..<br />
Попрощались ніженьки по трапу<br />
І крило завмерло над крилом.</p>
<p>Бігли землі під твоїм обличчям,<br />
І мої стояли у ногах!<br />
Чи тебе, чи я себе ще кличу —<br />
Лиш сльоза на сльозу набіга…</p>
<p>III</p>

<div>




</div>

<p>Ти так далеко, аж нема…<br />
Холоне на столі вечеря.<br />
І неба ниточка німа<br />
Вже зачепилася за червень.</p>
<p>А там, дивись, дніпрова тонь<br />
Піском на сніг перебіліє,<br />
Старий, ще з юності, вогонь<br />
Нову надію ледь нагріє.</p>
<p>Заплющить очі давнина,<br />
Подивиться на себе.<br />
Мовляв, нічого там нема,<br />
Деінде, де-не-де-де.</p>
<p>Мовляв, була. Була — мана.<br />
Була? Була. Не верне.<br />
І неба ниточка німа<br />
Вже поснувалася за червень.</p>
<p><strong>IV</strong></p>
<p>Це свято печалі — моє. Не твоє.<br />
Як я не хотів цього свята печалі!<br />
Але воно вже заспівало своє,<br />
І я вже не знаю, як жить мені далі.</p>
<p>Де глянеш — не глянь. Де іти — не ідеш.<br />
Мовчиш — не говориш — а чути до слова.<br />
Лиш літо синіє до білих одеж,<br />
Та буде, та буде дорога сивова.</p>
<p><strong>V</strong></p>
<p>Не обніму я поля і води,<br />
Не надивлюсь на білу в небі хмару, —<br />
Я обніму передчуття біди<br />
І обніму у серці твоїм рану.</p>
<p>Де вітру синьо-голубий огин<br />
Весінню під горою сушить глину,<br />
Не надивлюсь на погляд дорогий.<br />
На свою на нестомлену вітчизну.</p>
<p><em>1976</em></p>

<div></div>