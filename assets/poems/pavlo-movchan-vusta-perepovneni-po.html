<strong>Павло Мовчан – “Вуста, переповнені подихом, мовкнуть…” </strong>
<p>Вуста, переповнені подихом, мовкнуть,<br />
бо сонячна нитка пронизує бік,<br />
і кров витискає зіржавілу голку,<br />
що ходить по жилах цілісінький вік.<br />
Снується та нитка від вчора до нині,<br />
прожив непомітно її довжину,<br />
і кров нанизав по одненькій краплині<br />
на сонячну нитку, немов на струну.<br />
При дверях твоїх уляглися колеса,<br />
якими обміряв життя широчінь,<br />
і пройдені простори, в слові воскреслі,<br />
поглиблюють в горлі криничну студінь.<br />
Збігає життя у свою серцевину,<br />
неначе дороги, углиблені в ліс;<br />
згортається час у прозору зернину:<br />
збирає збирач, неначе данину,<br />
краплини червоні, кристалики сліз…<br />
Та тінню твоєю ще світло розтяте,<br />
синіє воно по краях, наче лід,<br />
ти голкою мусиш його позшивати,<br />
аби не лишати роз’єднаний світ.<br />
Про голос забудь, аби далеч не кликать<br />
з усіх улоговин, з усіх порожнин,<br />
і станеш піщині ти рівновеликим,<br />
яка замикає сипучість хвилин.</p>

<div>




</div>

<p>***</p>

<div></div>