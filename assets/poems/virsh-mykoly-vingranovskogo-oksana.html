<strong>Микола Вінграновський – Оксана</strong>
<p>І спродалась, й скупилась, та й додому,<br />
Окрай дороги стежкою собі…<br />
А на обличчі тихомолодому<br />
Цвітуть два маки тихомолоді.</p>
<p>В одній руці корзина базарова,<br />
І на другій дитина засина…<br />
Дощу набрала хмара вечорова<br />
На неї й на дитину з-за села.</p>

<div>




</div>

<p>По крапельці, по краплі, по мокренькій<br />
До маку, до маківоньки, до нас…<br />
А ми собі малі та молоденькі<br />
Ідем додому в звечоровий час.</p>
<p>То буде сон… І нам присниться тато…<br />
А тату — ми, стежиною йдучи…<br />
А хаті — хата, нашій хаті — хата<br />
Під крапелиною хмарини уночі.</p>
<p><em>1974</em></p>

<div></div>