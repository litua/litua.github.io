Алла Жабокрик – Давай торкатися будемо душами.<p>давай торкатися один одного просто зараз у цій безодні<br />
давай говорити різними мовами і розумітися на півслові<br />
давай я буду тобою дихати тобою мріяти тобою бачити<br />
давай рахувати спільні вибухи після промови усіх означень</p>
<p>серце твоє переповнене стукотом. голос твій переповнений силою<br />
давай розчинятися разом із звуками наче вода із чорнилами<br />
давай дивитися один на одного. один у одного. немов востаннє<br />
давай ставати першоосновою для того що звалось колись коханням</p>
<p>ранки починаються і закінчуються перекочуються у схеми<br />
світ зупиняється перед вічністю коли ти промовляєш до мене<br />
наші життя уже перепліталися наші життя уже були подвійними<br />
ще до часів утворення нації ще до того як почалися війни</p>

<div>




</div>

<p>очі твої заворожують спокоєм. десь пролітають забуті конверти<br />
над нами перецвітають магнолії і опадають на плечі безсмертям<br />
ти переходиш у мене тишею. наче повітрям в мені перестудженим.<br />
давай торкатися будемо віршами. давай торкатися будемо душами.</p>
<p>автор: <strong><a href="http://onlyart.org.ua/?page_id=44244">Алла Жабокрик</a></strong></p>
<p></p>

<div></div>