<strong>Микола Вінграновський – До думи дума доруша…</strong>
<p>До думи дума доруша…<br />
Стодоли дум — в одну стодолу!<br />
Дивись і думай, моя доле, —<br />
До думи дума доруша.<br />
Стобальним, стоглобальним болем<br />
До неба дибиться душа.<br />
До думи дума доруша…<br />
Стодоли дум — в одну стодолу!</p>

<div>




</div>

<p>Любов болить! Любов болить!<br />
Дощів водневих гробопади…<br />
Докіль не буде в людства злади?!<br />
Любов болить… любов болить…<br />
Страждання, голод, здирства, зради…<br />
З людей здоров’я жебонить…<br />
Любов болить! Любов болить!<br />
Дощів водневих гробопади…</p>
<p><em>1963</em></p>

<div></div>