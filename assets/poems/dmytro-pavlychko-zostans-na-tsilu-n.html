<strong>Дмитро Павличко – “Зостаньсь на цілу ніч!…” </strong>
<p>Зостаньсь на цілу ніч!<br />
І я зоставсь до ранку…<br />
Над раном сонця ждав,<br />
І відхиляв фіранку<br />
Для перших променів,<br />
Та сонце не зійшло,<br />
Стояла ніч навкруг,<br />
Чорніло неба тло…</p>

<div>




</div>

<p>І я сказав: “Це ти,<br />
Моя кохана доле,<br />
Зробила так, щоб ніч<br />
Не скінчилась ніколи,<br />
Та пожалій мене,<br />
Дай мені трохи сонця,<br />
Як ждеш, аби я був<br />
За мужа й охоронця!”<br />
А ти сміялася:<br />
“Не дам тобі й краплини,<br />
Зостався ти на ніч,<br />
То ж ніч тебе поглине;<br />
Платити за кохання<br />
Потрібно сонцем, друже,<br />
А хто ти там – чи муж,<br />
Чи сторож мій – байдуже!”</p>
<p>***</p>

<div></div>