<strong>Олесь Гончар – Демобілізованому</strong>
<p>Ти їдеш додому туди, до Дніпра.<br />
Позаду Європа, шалена пора.</p>
<p>Ти згадку про неї довіку носи,<br />
Повище підкручуй гвардійські вуси!</p>
<p>Були в Будапешті, були ми у Відні,<br />
Бували багаті, бували і бідні,</p>

<div>




</div>

<p>Були ми і пильні, були й безтурботні,<br />
Десятком ходили супроти сотні!</p>
<p>То бажані друзі, то судді суворі,<br />
Ми й небо трусили! І падали зорі!</p>
<p>Всього нам дісталось! І радості, й зла,<br />
По келиху повнім нам доля дала.</p>
<p><em>1945, Надь-Велег</em></p>

<div></div>