<strong>Роман Купчинський – Лісова пісня</strong>
<p>Чи знаєш ти найкращу в світі пісню,<br />
Як ліс шумить і грає темний бір?<br />
Чи знаєш ти цю тишу благовісну,<br />
Як ліс мовчить і молиться до зір?</p>
<p>Чи знаєш ти прекрасну ту картину,<br />
Як місяць-князь зійде на дерева,<br />
Як срібний шовк обгорне всю долину<br />
І заблищить блилянтами трава?</p>

<div>




</div>

<p>Чи знаєш ти ті пахощі весняні,<br />
Як перший лист на вітрі затремтить,<br />
Як зацвітуть фіялки на поляні<br />
І сок беріз від сонця закипить?</p>
<p>Той шум лісів, ті пахощі весною,<br />
І місяць-князь, і соняшне тепло<br />
Ходитимуть до віку за тобою,<br />
Куди б тебе життя не занесло.</p>

<div></div>