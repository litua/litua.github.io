<strong>Іван Франко – «Ще щебече у садочку соловій…»</strong>
<p>Ще щебече у садочку соловій<br />
Пісню любую весноньці молодій,<br />
Ще щебече, як віддавна щебетав,<br />
Своїм співом весну красную вітав.<br />
Та не так тепер в садочку, як було:<br />
Вечір в маю, співом все село гуло,<br />
По вулиці дівчатонька, наче рій,<br />
На вишеньці висвистує соловій.<br />
Не так нині, як бувало! Півсмерком<br />
Не йдуть селом дівчатонька ходірком,<br />
Не виводять співаночок на весь двір<br />
Соловієві на вишеньці всупір.<br />
Ось з роботи перемучені спішать,<br />
Руки й ноги, мов відрубані, болять,<br />
Не до жартів їм, сердешним, та пісень,<br />
Лиш спочити б, наробившися весь день!<br />
Важко якось соловію щебетать,<br />
Важко весну, хоч як красну, зустрічать,<br />
Голосить природи радість на весь мір,<br />
Наче людському нещастю на докір.<br />
А ще жаль йому й супірниць, що їх спів<br />
По селу враз з його свистом гомонів.<br />
Що то жде їх?.. Шлюб з нелюбом, рій дітий,<br />
Та в’їдливая свекруха й муж лихий.</p>

<div>




</div>

<p>1881</p>

<div></div>