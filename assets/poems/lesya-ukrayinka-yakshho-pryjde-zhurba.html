<strong>Леся Українка – «Якщо прийде журба…»</strong>
<p>Якщо прийде журба, то не думай її<br />
Рознести у веселощах бучних<br />
За столом, де веселії друзі твої<br />
П’ють-гуляють при покликах гучних.</p>
<p>Ти не йди в пишний дім, де музика бринить,<br />
Де танцюють веселії пари, –<br />
Там ще гірше серденько тобі заболить,<br />
Чоло вкриють ще тяжчії хмари.</p>

<div>




</div>

<p>І в людську течію ти не важся іти,<br />
Де юрба стоголова, як море,<br />
Йде, хвилює, шумить, – в ній поринеш і ти,<br />
Не розійдеться ж там твоє горе.</p>
<p>Краще йди в темний гай, у зелений розмай<br />
Або в поле, де вітер гуляє,<br />
На дозвіллі із лихом собі розмовляй,<br />
Може, там його вітром розмає.</p>
<p>Або пісню утни голосну, не смутну,<br />
Щоб, мовляв, засміялося лихо,<br />
Проженеш тоді, певне, потвору страшну,<br />
І на серденьку знов стане тихо…</p>

<div></div>