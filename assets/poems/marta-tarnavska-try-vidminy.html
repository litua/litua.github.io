<strong>Марта Тарнавська – Три відміни</strong>
<p>Буває: туга — космічна:<br />
Quelle est cette langueur qui p?n?tre mon c?ur?</p>
<p>— за Верленом.</p>
<p>Самотність тоді — це смуток,<br />
це тихий, осінній дощ —<br />
мудрість ранньої зрілості,<br />
що скидає останнє листя дитинства.</p>
<p>Буває: самотність — творча:<br />
тоді<br />
у вікна твоєї душі<br />
вривається вітер ілюзій:<br />
він розбиває реальність<br />
на сотки кольорових скелець,<br />
а ти із них укладаєш вітраж<br />
для храму.</p>

<div>




</div>

<p>Та є ще самотність — смерть:<br />
коли ласка любого тіла<br />
не проходить крізь чорну вуаль,<br />
що зависла<br />
на найрідніших навіть людських душах,<br />
коли ніщо, ніщо не стоїть між тобою<br />
і космічною ніччю,<br />
хоч поруч,<br />
здавалось би — тільки рукою сягнути —<br />
все, чого прагнеш.</p>
<p>1962</p>

<div></div>