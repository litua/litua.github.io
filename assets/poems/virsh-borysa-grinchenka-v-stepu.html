<strong>Борис Грінченко – В степу</strong>
<p>В степу рвачкий на волі вітер віє,<br />
По світу він гуляє, де схотів,<br />
І бачить: скрізь недоля горе сіє,<br />
І повен світ нещастів і жалів.</p>
<p>О, вітре мій! Тобі нема припини,<br />
І можеш ти до бога долинуть,—<br />
Скажи, коли нам ждать тії хвилини,<br />
Що доля всім дасть широко дихнуть?</p>

<div>




</div>

<p>Ти, може, чув?.. Терпіти вже несила,<br />
І мука всім серця давно стомила,<br />
І вже снаги нема її знести —</p>
<p>Давно вже час!.. Вже серце знемагає…<br />
Дмухнув рвачкий — і вже його немає,<br />
Одмову теж — шукай у полі ти!</p>
<p><em>1888</em></p>

<div></div>