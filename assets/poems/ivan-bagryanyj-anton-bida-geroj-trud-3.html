<strong>Іван Багряний – Антон-Біда — Герой Труда (Розділ №2)</strong>
<p>Привіт, привіт, привіт, привіт,<br />
Товаришу і брате!<br />
Та й лауреатові привіт.<br />
Привіт, лауреате!</p>
<p>Бо ти всього лиш “шут-горох”,<br />
Царя нового “скоморох”.<br />
В ганьбу таку тебе затіг<br />
Московський “пряник” і “батіг”.</p>
<p>Та за кривляння те смішне —<br />
За хліб “шута-гороха” —<br />
Ніхто тебе не розіпне, —<br />
Хто ж судить “скомороха”!</p>
<p>Йому і так далась ганьба.<br />
Хто ж судить бідного раба?!<br />
Ти пам’ятай про це завжди.<br />
Велике серце у Біди.</p>
<p>На тому й крапка. А тепер —<br />
Журись за всю Рассєю, —<br />
Продовжую про еСеСеР<br />
Діпівську “Одисею”,<br />
Щоб світ увесь узнав про зло.</p>
<p>Ти теж послухай, як було,<br />
Яка в Біди судьба тверда…</p>
<p>Галло!<br />
Говорить сам Біда!</p>
<p>І<br />
І “шірока”, і “вєліка”<br />
Оця “страна родная”,<br />
Та тільки місця ні вершка<br />
Антонові немає.</p>
<p>І “шірока”, і “вєліка”,<br />
Безкрая<br />
і бездонна,<br />
А місця — ані пів-вершка<br />
Немає для Антона!</p>
<p>Для нього все нулі-нулі,<br />
Самі шпички, о, Боже!<br />
Він бігає по всій землі —<br />
І вибігти не може.</p>
<p>Бо всюди місце завузьке.<br />
Бо всі ж кордони —<br />
“на замкє”.<br />
(Щоб раптом із “родной страни”<br />
Не повтікали всі сини!</p>
<p>Бо ж знав Антон:<br />
на сьомий глас<br />
Давно дядьки співали —<br />
“Держава дбає не про нас”<br />
“В Інтернаціоналі”…</p>
<p>Цей гимн і кожен хлопець наш<br />
Напам’ять знав, як “Отченаш”;</p>
<p>Чи він з слов’ян,<br />
чи він з татар,<br />
Чи він “куркуль”,<br />
чи “пролетар”,<br />
Чи селянин,<br />
чи робітник:<br />
Псалом оцей співати звик,<br />
Тягнув в журбі на сьомий глас:<br />
“Держава дбає не про нас!”</p>
<p>Тому —<br />
і місце завузьке.<br />
Тому —<br />
Й кордони “на замкє”.</p>
<p>Щоби з широкої “страни”<br />
Не повтікали всі сини.)</p>
<p>ІІ<br />
Ой, “шірока” ж<br />
та й “вєліка” ж<br />
Оця “шестая міра”!!<br />
Та й мука в ній усім така ж —<br />
Згубивсь їй лік і міра.</p>
<p>Її “разсудком нє обнять”,<br />
“Аршіном — нє ізмєріть”…<br />
Але куди ж і як втікать?!<br />
В які проскочить двері?!</p>
<p>Гай-гай,<br />
з комунських емпірей<br />
Немає стежок,<br />
нема дверей.</p>
<p>І мечеться, немов в петлі<br />
(Чи в землю би, о, Боже!?), —<br />
Кружля Антон по всій землі<br />
І вибігти не може.</p>
<p>Немов звірок,<br />
малий синок<br />
Великого Народу, —<br />
Лишився він, як той листок,<br />
Один з усього роду.</p>
<p>Батьки десь вмерзли в землю там,<br />
У вічній тундрі Комі,<br />
Як вічний пам’ятник вождям<br />
Отим, що в Совнаркомі.</p>
<p>І сестри теж… лиш сніг і лід!<br />
Загинув там усенький рід.</p>
<p>ІІІ<br />
Але не просто згинув він<br />
(Загинуть так не ново!), —<br />
Він опустив “свободи крин”,<br />
Так мовити б, “ п л я н о в о ”.</p>
<p>Бо що таке соціялізм?<br />
Ц е  —  п л я н ! — сказав Скотінін,<br />
Пробачте, Лєнін, —<br />
і девіз<br />
оцей<br />
Синедріон довіз,<br />
Сказати б, “до дитини”:</p>
<p>Він трударям, щасливим вщерть,<br />
Ізплянував життя і смерть.</p>
<p>І ці раби були йому<br />
Ще в тихім Ромодані,<br />
Синедріонові тому,<br />
Покірні і слухняні:</p>
<p>По плану там жили-були,<br />
По плану дань плотили.<br />
По плану в Комі прибули,<br />
Кістками загатили…</p>
<p>Ну, словом, вийшло все як слід:<br />
Загинув планово весь рід.<br />
Все виконав злидарський клан.</p>
<p>Тільки Антон нарушив план.</p>
<p>Бо доля, бач, була не зла —<br />
Свій план до нього довела.</p>
<p>IV<br />
Загинув, вимер увесь рід<br />
В снігах холодних Комі, —<br />
Передавав усім привіт<br />
Отим, що в Совнаркомі.</p>
<p>А я вцілів… На те, видать,<br />
Щоби привіт той передать:</p>
<p>Щоб дати звіт про дні лихі,<br />
Як смерть справляла тризну,<br />
Як вимірали дітлахи<br />
В епоху комунізму, —<br />
Щоб всім вождям — привіт, привіт!<br />
А “татові” щоб — “многа літ!”</p>
<p>Вцілів Антон, в тім пеклі зла<br />
Не впав в червону Лету,<br />
І смерть Антона не взяла —<br />
Не здійснила декрету;</p>
<p>Він не горить, а ні в снігах<br />
Не хоче загибати!<br />
Благословила так його,<br />
Вмиравши, бідна Мати, —</p>
<p>Заповіла, щоб все пройшов<br />
І, скільки сили стане,<br />
Щоби проніс її любов<br />
Крізь горя океани,</p>
<p>Крізь прірви мук,<br />
крізь смерти сни,<br />
Через негоду чужини…<br />
Щоб серцем все здолати зміг,<br />
І її сльози в нім беріг:</p>
<p>Щоб плач за дітьми і жалі<br />
Доніс до рідної землі</p>
<p>І там посіяв на степах<br />
Навколо Ромодану,<br />
Щоб прикрашала та печаль<br />
Вітчизну богом дану…</p>
<p>І той здійснявши заповіт,<br />
Ось я (Біда на ймення)<br />
Пройшов Сибір і “Крим і Рим”<br />
Із тим благословенням,</p>
<p>Не щез, не згинув в тім краю.<br />
І от —<br />
привіт передаю:</p>
<p>Усім вождям привіт-привіт!<br />
“Отцю ж народів” — “многа літ!”</p>
<p>(Не многа літ життя й хвальби,<br />
А многа літ гниття й ганьби!)</p>
<p>V<br />
І де б не був,<br />
куди б не біг, —<br />
Позбутися Антон не міг<br />
Отих, що все встають в очах,<br />
Розгублені по всіх світах,<br />
Кричать в ярмисі і в тиші<br />
З глибин дитячої душі.</p>
<p>Не позабудеться ніяк<br />
Все ЩО було, і ДЕ, і ЯК.</p>
<p>Мов запорожці-вусачі,<br />
Встають діди похилі…<br />
Він прокидається вночі,<br />
Забути їх не в силі<br />
І все, що збилось, як в коші,<br />
На дні<br />
дитячої душі.</p>
<p>Не позабудеться ніяк<br />
Все ЩО було, і ДЕ, і ЯК.</p>
<p>Як умірали по ярах<br />
Вигнанці з України,<br />
Мов свічі гасли на вітрах<br />
Жорстокої чужини,</p>
<p>Конали тихо, як малі,<br />
Попухлі і недужі,<br />
Від дум,<br />
відчаю<br />
і жалів,<br />
Від голоду<br />
і стужі, —</p>
<p>В країні Комі,<br />
серед скель,<br />
Серед снігів,<br />
серед пустель.</p>
<p>Все ждали волі від людей<br />
І — мерзли, мерзли кожен день.</p>
<p>Покірні кривді, як судьбі,<br />
Старі діди печальні<br />
І діти, що у боротьбі<br />
Завжди були нейтральні,</p>
<p>Й дятьки могутні, як дуби, —<br />
Тепер посохли від журби.</p>
<p>Вмірала юність онучат,<br />
Краса і молодість дівчат,</p>
<p>Вмірало все (щоб знав естет!) —<br />
І сестри, й батько, й мати…</p>
<p>І  н е  п р и х о д и в  “ К о м і т е т ”<br />
Ї х  р е п а т р і ю в а т и !</p>
<p>Куди-и! Де все суціль тюрма —<br />
Репатріяторів нема.</p>
<p>Та й не на те у тундрі ті<br />
Їх перла власть лукава<br />
Та й залишала: при “житті”,<br />
Але без хат,<br />
без пашпортів,<br />
Без хліба<br />
і без права!</p>
<p>Ні, не для того привезли<br />
Сюди сталінські “орли”.</p>
<p>VI<br />
Гей, мерли люди в Комі тій,<br />
Не хочучи вмірати,<br />
І не приходив ком-вертій<br />
Їх репатріювати,</p>
<p>Ні той вертій, ні ком-естет,<br />
Ні весь той комі-комітет.</p>

<div>




</div>

<p>Не рятував цих громадян,<br />
Не повертав у Ромодан —<br />
В Вітчизну пісні (й боротьби!),<br />
Або й на “родіну” хочби.</p>
<p>Авже ж! Забули їх усі,<br />
Цих “переміщених осіб”.</p>
<p>Лише манили журавлі<br />
Назад до рідної землі —</p>
<p>Махали крильми з вишини<br />
За сивою габою,<br />
Гукали, кликали вони<br />
Летіли за собою</p>
<p>Оцих, геть збутих в смерти сон,<br />
Оцих таких “дисплейс-персон”</p>
<p>(Це ж ці слова такі сліпі<br />
І є скорочено — “Ді-Пі”)!</p>
<p>І полетіли б з рештки сил<br />
Та й обернулись в плями,<br />
Так у Ді-Пі немає крил<br />
Летіти з журавлями.</p>
<p>Та й все одно б — і в небесах<br />
Їм ГПУ відтяло б шлях.</p>
<p>Ні, не приходив “комітет”<br />
Їх репатріювати —<br />
Ні генерал,<br />
ані поет<br />
Ні всі ті лавреати,</p>
<p>Ні ВКП з КП(б)У,<br />
Ні всемогутнє ГПУ —</p>
<p>Ніхто з апостолів ідей<br />
Не рятував оцих людей —<br />
Оцих, геть збутих в смерти сон,<br />
Оцих таких “дисплейс-персон”.</p>
<p>VII<br />
І взяв Антон у серце їх<br />
Та й геть поніс з собою, —<br />
Побіг крізь ніч,<br />
побіг крізь сніг<br />
За тою<br />
голубою<br />
За мрією малий побіг<br />
І всіх поніс крізь бурю й сніг.</p>
<p>VIIІ<br />
Ганяв Антон по всіх стежках,<br />
І так поза стежками,<br />
По диких нетрах і ярах,<br />
По бур’янах,<br />
по пустирах,<br />
Летів чагарниками —<br />
Наосліп,<br />
всторч<br />
і навмання,<br />
Як бідне дике вовченя.</p>
<p>Боявся смерти між пустель,<br />
Але й жахавсь людських осель, —</p>
<p>Бо понад все боявсь людей,<br />
А надто —<br />
слуг “нових ідей”.</p>
<p>Минав їх здалеку, як міг,<br />
І біг пустелями,<br />
і біг.</p>
<p>Немов звірок,<br />
малий синок<br />
Великого Народу<br />
Лишився він, як той листок,<br />
Один з усього роду;</p>
<p>За хату мав терновий кущ,<br />
За постіль — купу дерті…<br />
І їв жабок в глухмані пущ,<br />
Щоб з голоду не вмерти.</p>
<p>І божим щастям була мить,<br />
Коли він міг їх ізварить.</p>
<p>Так біг крізь голод<br />
і сліз туман,<br />
Та все тримав на Ромодан,</p>
<p>На Ромодан!<br />
туди!..<br />
кудись…<br />
Де народивсь<br />
і жив колись.</p>
<p>Та тільки ж як його знайти?!<br />
В який до нього бік іти?!</p>
<p>Порозбігались напрямки,<br />
Позаростали всі стежки,<br />
Хоча по правді (чи на зло) —<br />
Для нього їх і не було.</p>
<p>Летів наосліп, навмання,<br />
Як бідне дике вовченя,</p>
<p>Блудив у пущах —<br />
у лісах,<br />
Збивавсь з путі<br />
в гірських пасах,</p>
<p>Минав людей,<br />
жахавсь осель, —<br />
Біг дикий і обдертий,<br />
І їв жабок серед пустель,<br />
Щоб з голоду не вмерти,</p>
<p>Але стремів усе вперед,<br />
Усе вперед,<br />
усе вперед…</p>
<p>Немов би Матінка вела —<br />
Незрима<br />
перед ним ішла.</p>
<p>ІХ<br />
Так перебіг Антон ліси,<br />
Поперебродив ріки,<br />
Пройшов пустелі<br />
й гір паси, —<br />
Та й стрів міста великі.</p>
<p>І тут людської “доброти”<br />
Уже не зміг він обійти.</p>
<p>У цім “обіцянім раю”,<br />
Як вигнанець із нього,<br />
Дістав він порцію свою<br />
Життя його “нового”.</p>
<p>Без прав, без “виду” на буття,<br />
Зацькований до краю,<br />
Хлиснув “веселого життя”<br />
Цей вигнанець із “раю”.</p>
<p>Було його по хідниках,<br />
По бруках і по брамах,<br />
Було його й на нужниках,<br />
По всіх помийних ямах,</p>
<p>Було його в пилу доріг<br />
Маленьких і центральних,<br />
І часто сон його стеріг<br />
В кльозетах привокзальних…</p>
<p>Немов звірок,<br />
малий синок<br />
Великого Народу,<br />
Котився він, як той листок,<br />
Один з усього роду<br />
Без злочину і без вини<br />
По смітниках “родной страни”.</p>
<p>Без прав,<br />
без “виду на життя”,<br />
Без милосердя й без пуття.</p>
<p>Х<br />
І як він жив і вижив от, —<br />
Ніхто того не знає,<br />
Бо не давала і крихот<br />
Йому “страна родная”.</p>
<p>Було його і по мостах,<br />
Було й попід мостами,<br />
Було його й по поїздах.<br />
Було й під поїздами,<br />
В притонах,<br />
в тюрмах,<br />
в норах, —<br />
скрізь<br />
Де “розцвітав соціялізм”,</p>
<p>Чи топак де “врагам на страх”,<br />
Під спів тії “Катюші”<br />
Цвіли по диких пустирах<br />
“І яблоні, і груші”, —</p>
<p>Серед покидьків (не “творців”)<br />
Цих “історичнійших” часів, —<br />
Серед повій, серед старців<br />
І серед зграй бездомних псів.</p>
<p>Немов звірок,<br />
малий синок<br />
Великого Народу,<br />
Котився він, як той листок,<br />
Один з усього роду<br />
Без злочину і без вини<br />
По смітниках “родной страни”.</p>
<p>Й не міг збагнути до пуття,<br />
Чому і чого ради<br />
Не мав він права на життя<br />
В країні цього ладу,</p>
<p>У цім такім “новім” краю —<br />
В комуністичному раю.</p>
<p>ХІ<br />
Пройшов вогонь і “Крим” і “Рим”,<br />
В Уфі й поза Уфою,<br />
Всього попробував з одним<br />
З якимось “Мустафою”,</p>
<p>Набачився, як знову йшли<br />
Раби в страшних колонах,<br />
Як розкуркулених везли<br />
В етапних ешелонах,<br />
Як гнали товпища на схід,<br />
Усе на схід,<br />
в якийсь похід…</p>
<p>Набачився всього з лиця,<br />
І сліз, і горя без кінця.</p>
<p>І серед “вільних” і “живих”<br />
Навчився він пісень нових.<br />
Про Колиму й про Магадан<br />
Співав він з “Мустафою”,<br />
Але й пісні про Ромодан<br />
Родились під Уфою.</p>
<p>Стихійно ті пісні зпливли<br />
Як десь невольників везли.</p>
<p>Таких пісень ніколи, брат,<br />
Не заспіває лавреат!<br />
Ані прославлений сурмач —<br />
Отой “герой”, отой Кумач!<br />
Ані Джамбул, ні той Бажан!..<br />
Пісні про тихий <b>Ромодан</b>.</p>
<p>……………………</p>
<p>Ой, Ромодан мій, Ромодан,<br />
Чи бачив чудасію?! —<br />
Пруть Полтаву в Магадан<br />
Через усю Росію!..</p>
<p>Ой, Ромодан мій, Ромодан,<br />
І де ж тебе шукати?!<br />
Та паняймо в Магадан —<br />
Будемо питати…</p>
<p>…………………….</p>
<p>Про Ромодан і Магадан —<br />
Такі пісні епохи!<br />
Та тільки ж той, хто їх складав,<br />
Не угадав от трохи,</p>
<p>Бо Ромодан не завезли, —<br />
Його на інше прирекли.<br />
Лиш поки це Антон уздрів,<br />
Багато він пройшов шляхів.</p>
<p>Багато він спізнав всього.<br />
Багато мучило його…</p>
<p>ХІІ<br />
Та де б не був,<br />
куди б не біг<br />
Крізь розпач і гонитву,<br />
Він сльози Матері беріг,<br />
Як скарб<br />
і як молитву.</p>
<p>Він ніс любови бризки ці<br />
Пекучі і солоні,<br />
І мови звук,<br />
і на лиці<br />
Тепло Її долоні</p>
<p>Туди, туди, за царство мряк,<br />
За царство зла і мук моря,<br />
В країну юности і мрій,<br />
Що без надій<br />
все снилась Їй.</p>
<p>Туди —<br />
до дідівських могил,<br />
Туди —<br />
з останніх решток сил!..</p>
<p>І, мов звірок,<br />
малий синок<br />
Великого Народу,<br />
Він з решток сил таки приповз<br />
В свій край —<br />
в колиску роду.</p>
<p>Із вантажем любови й сліз<br />
Стежками<br />
вовчими<br />
приліз<br />
В той край, що дітям Богом дан,<br />
В той радісний далебі,<br />
У той<br />
казковий<br />
Ромодан,<br />
Мов<br />
веселка<br />
на небі!</p>

<div></div>