<strong>Микола Руденко – Сухо. Глухо…</strong>
<p>Сухо. Глухо. Тисне щось на вуха,<br />
Плаває тополь вовняний цвіт,<br />
І висить така важка задуха,<br />
Що й на душах виступає піт.</p>
<p>На грозу збирається неначе,<br />
Та чомусь не зважиться ніяк:<br />
Доки хтось у небесах заплаче,<br />
Чорні очі виплаче терняк.</p>
<p>Ранні вишні, мов зірки падучі,<br />
Сиплються до висохлих криниць.</p>

<div>




</div>

<p>Ходять мигавки в вечірній тучі —<br />
Немічна подоба блискавиць.</p>
<p>Не гроза, а тільки намагання —<br />
Холостими палить сіра мла.<br />
А чекання, ніби ремиґання<br />
Сонного, ледачого вола.</p>
<p>Та чимало користі й від суші.<br />
Ти оте побачити зумів,<br />
Як відкрилися змужнілі душі<br />
Для жаданих крапель і громів?</p>
<p><em>16.02.1974</em></p>

<div></div>