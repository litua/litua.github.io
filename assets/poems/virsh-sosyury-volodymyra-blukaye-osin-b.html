<strong>Володимир Сосюра – Блукає осінь. Безгомінням…</strong>
<p>Блукає осінь. Безгомінням<br />
цвіте її очей блакить,<br />
і у садах під вітром синім<br />
багняний плащ її шумить.</p>
<p>Вона мете сумні алеї,<br />
де пада золото руде,<br />
і важкогривий кінь за нею<br />
на чорнім поводі іде.</p>

<div>




</div>

<p>Вже на квітках іней — не роси,<br />
і недалеко вже до дня,<br />
як сяде осінь жовтокоса<br />
на чорногривого коня,</p>
<p>востаннє гляне на алеї<br />
в диханні голоду й біди<br />
і в даль поїде… А за нею<br />
сніг замітатиме сліди…</p>
<p><em>1957</em></p>

<div></div>