<strong>Леонід Глібов – Журба</strong>
<p>Стоїть гора високая,<br />
Попід горою гай,<br />
Зелений гай, густесенький,<br />
Неначе справді рай.</p>
<p>Під гаєм в’ється річенька,<br />
Як скло вона блищить;<br />
Долиною зеленою<br />
Кудись вона біжить.</p>
<p>Край берега, у затишку,<br />
Прив’язані човни;<br />
А три верби схилилися,<br />
Мов журяться вони,</p>
<p>Що пройде любе літечко,<br />
Повіють холода,<br />
Осиплеться їх листячко,<br />
І понесе вода.</p>
<p>Журюся й я над річкою…<br />
Біжить вона, шумить,<br />
А в мене бідне серденько<br />
І мліє, і болить.</p>

<div>




</div>

<p>Ой річечко, голубонько!<br />
Як хвилечки твої —<br />
Пробігли дні щасливії<br />
І радощі мої…</p>
<p>До тебе, люба річенько,<br />
Ще вернеться весна;<br />
А молодість не вернеться,<br />
Не вернеться вона!..</p>
<p>Стоїть гора високая,<br />
Зелений гай шумить;<br />
Пташки співають голосно,<br />
І річечка блищить.</p>
<p>Як хороше, як весело<br />
На білім світі жить!..<br />
Чого ж у мене серденько<br />
І мліє, і болить!</p>
<p>Болить воно та журиться,<br />
Що вернеться весна,<br />
А молодість… не вернеться,<br />
Не вернеться вона!..</p>

<div></div>