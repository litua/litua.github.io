<strong>Леся Українка – «Ти хотів би квіток на дорозі моїй ?»</strong>
<p>Ти хотів би квіток на дорозі моїй?<br />
Нащо сипати їх попід ноги?</p>
<p>Хай живуть вони в ніжній красі чарівній, –<br />
я сама їх знайду край дороги.</p>
<p>До маленьких, низеньких сама нахилюсь,<br />
до високих очима докину,</p>
<p>обережно та ніжно лицем притулюсь,<br />
стрівши в білім убранні тернину.</p>
<p>Будуть шарпати одіж суворі гілки<br />
і скривавлять колючками руки,</p>

<div>




</div>

<p>та гілкам не поможуть лагідні квітки,<br />
ні, вони надгородять за муки.</p>
<p>Та й за віщо б ті квіти карали мене,<br />
я ж не буду їх рвати руками,</p>
<p>ні під ноги топтати, мов зілля дрібне,<br />
тільки злегка торкнуся устами.</p>
<p>Не плямив поцілунок мій зроду квіток,<br />
чи то пишні були туберози, чи квітки,</p>
<p>що зродив найпростіший садок,<br />
чи до краю вразливі мімози.</p>
<p>23.02.1902</p>

<div></div>