<strong>Микола Руденко – Мрія про молитву</strong>
<p>Коли понад вишками грім прогримить,<br />
А з лісу запахне неприбране сіно —<br />
Я Бога благаю: дозволь хоч на мить<br />
Побачити рідну Вкраїну.</p>
<p>Дітей, що уранці до школи біжать;<br />
Зерно, що хрустить на млиновому жорні;<br />
Багаті жнива і скупу сіножать,<br />
В городах кущі помідорні.</p>
<p>Вже стріх не побачу — є шиферний дах.<br />
І стіни із цегли, і добрі ворота…<br />
Чому ж так незатишно в наших садах?<br />
Чому на обличчях скорбота?</p>
<p>Хоч є холодильник чи навіть авто,<br />
Та в хаті неначе дожовують сварку.<br />
Чому?..<br />
Нам того не пояснить ніхто —<br />
Лише запропонують чарку.</p>

<div>




</div>

<p>Відмовлюсь від чарки і вийду на лан —<br />
Душа вимагає молитви і посту.<br />
Засвітиться в небі прозорий туман —<br />
І з нього сформується постать.</p>
<p>Породження Руського моря —<br />
Жона.<br />
Для котрої я обернусь на росинку.<br />
Коралі з планет одягнула вона,<br />
З Чумацького Шляху —<br />
косинку.</p>
<p>Волосся за хмарами, боса нога<br />
Торкає покривджене танками поле.<br />
Від болю земного вона знемага,<br />
Дитя пригортаючи голе.</p>
<p>Вслухаюсь у власного серця биття,<br />
Пітного кашкета у пальцях тримаю.<br />
О Нене! Візьми моє вбоге життя —<br />
А більше нічого не маю.</p>
<p><em>26.11.1979</em></p>

<div></div>