<strong>Дмитро Павличко – “Не знаю, хто мене зробив орлом…” </strong>
<p>Не знаю, хто мене зробив орлом,<br />
Хто кігті дав і дзьоб тяжкий, мов лом,<br />
Хто наказав летіти в темну хлань,<br />
В безодню, повну стогону й волань…<br />
Як Прометей, прикута до скали,<br />
Біліла жінка в кублищах імли.<br />
І загуділо в дебрі кам’яній:<br />
“Лети до неї й вирви серце їй!”<br />
Я зрозумів, що обрано мене<br />
На діло помсти, люте й страшне;<br />
Затих у пропастях наказу гул,<br />
Я підлетів до жінки навпритул –<br />
Вона була обдерта до наги,<br />
На ній висіли тільки ланцюги.<br />
На мить мені здалося, що вона<br />
Була неначе лялька льодяна.<br />
Дивилася, немовби синій страх<br />
Замерз в її зіницях на вітрах.<br />
Та в стогонах я розпізнав слова<br />
І зрозумів – вона жива, жива!<br />
О, той, хто десь гукав собі вгорі,<br />
Хто дав мені клювак і пазурі,<br />
Хоч скільки прикладав жаги й завзять,<br />
Не зміг у мене серце людське взять!<br />
Її крильми широкими я вкрив –<br />
І впали з неї ланцюги в обрив,<br />
І на її обличчі сніг розтав –<br />
Я в ній свою кохану розпізнав…<br />
Мене збудив мій одчайдушний крик,<br />
Химерний сон з душі злетів і зник,<br />
А та, що важко снилася мені,<br />
Лежала біля мене в тихім сні.<br />
“Пробач, – до неї мовив я крізь плач, –<br />
За все, що ти пережила, пробач!”<br />
І хоч вона щасливою була,<br />
Хоч я не завдавав їй болю й зла, –<br />
Цей сон, що засвітився крізь віки,<br />
Палив моє сумління і думки;<br />
Благословив я днину мовчкома,<br />
Що кликала мене, як та сурма,<br />
В нові турботи і знімала з пліч<br />
Тягар провин, навіяних за ніч.</p>

<div>




</div>

<p>***</p>

<div></div>