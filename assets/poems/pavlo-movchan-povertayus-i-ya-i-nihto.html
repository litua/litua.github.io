<strong>Павло Мовчан – “Повертаюсь і я. І ніхто не затрима…” </strong>
<p>Повертаюсь і я. І ніхто не затрима.<br />
Озирається світ на моє вороття:<br />
рівнозначне скресанню — воно ледве зриме,<br />
додається снаги — прибуває пиття.<br />
Покрапли… похвилинно, поп’ядно вертаюсь,<br />
важча крок, проте легшає плоть щодоби,<br />
і сідає на мене жовтобрюшок зграя,<br />
і чіпляє лопух реп’яшків для сівби…<br />
Степ налип і обтяжує стопи,<br />
чорний куряви стовп вироста на плечі,<br />
до джерел повертаюсь, ламаючи опір,<br />
і встромляю у них я дзвенючі ключі.<br />
Розверзається світ, і в розломі зіяє<br />
свідровина гудюча, що всмоктує час.<br />
Невагомий вже я — оболонка прозора злітає<br />
у продухвину круглу, де сонце висвітлює нас.</p>

<div>




</div>

<p>***</p>

<div></div>