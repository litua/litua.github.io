<strong>Павло Мовчан – Пам’ять </strong>
<p>Бігке, розкотисте, знайоме,<br />
як порошина ув огромі,<br />
мелькоче зрушений обліг —<br />
невпинний біг…<br />
Життя — знайоме…<br />
Так ніби деревом тут був,<br />
і листям всю блакить промацав,<br />
що чув, що бачив — не забув,<br />
на все поклав карби означень.<br />
По перевтіленні — рубці<br />
настовбурні зберіг на тілі.<br />
Іржаві кулі в кулаці,<br />
на шиї зашморги зотлілі.<br />
Дірчастий слух, загускла кров,<br />
в смолі запечене перо,<br />
і низка птиць на дні зіниць,<br />
як злузане насіння,<br />
і вся Вітчизна прямолиць —<br />
крізь призму сліз подвійна.<br />
О Батьківщино, давній біль<br />
іржею проступа на шкірі,<br />
все заподіяне тобі<br />
мене кріпить в щоденній вірі,<br />
що непоборні ми, о ні!<br />
Допоки хоч в одному слові<br />
відлунюють звитяжні дні,<br />
що нас наснажують в любові!</p>

<div>




</div>

<p>***</p>

<div></div>