<strong>Леся Українка – «Ой я постреляна, порубана словами…» </strong>
<p>Ой я постреляна, порубана словами,</p>
<p>душа моя на рани знемагає,<br />
неначе стрілами і гострими мечами,<br />
мене його рука здалека досягає.<br />
Ой ви, слова, страшна, двусічна зброє,</p>
<p>спиніться, дайте спокій на хвилинку,<br />
уже ж ми в серце ранені обоє,<br />
хоч я не стала з ним до поєдинку.<br />
Не стала я, ой ні, додолу впала,</p>

<div>




</div>

<p>мої слова не зброя, а ридання,<br />
я вилила усе, що в серці мала,<br />
стлумила тільки се одно благання:<br />
«Добий мене, дай згинути одразу!»</p>
<p>Ох, як сей поклик з серця поривався,<br />
та знала я, що тим завдам уразу,<br />
і змовкла я, і голос мій порвався,<br />
і заніміло серце. Краща доля</p>
<p>була тим лицарям, з сідельця збитим, –<br />
по праву давньому була їм щира воля<br />
гукнути: «Вбий мене!»… і – бути вбитим.</p>
<p>S.-Remo, 17.12.1901</p>

<div></div>