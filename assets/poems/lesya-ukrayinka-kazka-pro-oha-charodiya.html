<strong>Леся Українка – Казка про Оха-чародія </strong>
<p>В тридев’ятім славнім царстві,<br />
де колись був цар Горох,<br />
є тепер на господарстві<br />
мудрий пан, вельможний Ох.</p>
<p>Сам той Ох на корх заввишки,<br />
а на сажень борода,<br />
знає край і вдовж і вширшки,<br />
і кому яка біда.</p>
<p>Чи хто правий, чи неправий,<br />
чи хто прийде сам, чи вдвох, –<br />
всіх приймав пан ласкавий,<br />
тільки треба мовить: «Ох!»</p>
<p>На зеленому горбочку<br />
спершу він людей приймав,<br />
потім сів у холодочку,<br />
звідти голос подавав.</p>
<p>А як з ранку та й до ранку<br />
стали люди обридать,<br />
Ох зробив собі землянку,<br />
Оха більше не видать.</p>
<p>Але хто те місце знає,<br />
де трухлявий пень і мох,<br />
той приходить і волає<br />
або й тихо каже: «Ох!»</p>
<p>Хоч би навіть ненароком<br />
теє «ох!» промовив ти,<br />
знай, що вилізе те боком, –<br />
воріття вже не знайти!</p>
<p>Бо затягне з головою<br />
трясовиця мохова<br />
і з душею, ще живою,<br />
під землею похова.</p>
<p>Під землею ж там – палати,<br />
де вельможний Ох сидить,<br />
гарні, пишнії кімнати,<br />
срібло-злото скрізь ряхтить;</p>
<p>дорогії самоцвіти,<br />
наче зорі, миготять,<br />
скрізь заморські дивні квіти,<br />
по клітках пташки сидять;</p>
<p>золотії грають рибки<br />
в кришталевих скриньочках;<br />
і ведмеді ходять дибки<br />
в рукавичках, жупанках.</p>
<p>Враз тебе там обморочать<br />
блиск і пахощі міцні,<br />
попугаї заторочать<br />
приказки якісь дивні.</p>
<p>І безглузді очі втупить<br />
в тебе рибка, мов чига…<br />
Тут ведмедів гурт обступить,<br />
кожен лапу простяга, –</p>

<div>




</div>

<p>той бере тебе за руку,<br />
той торкає за плече;<br />
боронь боже ворухнутись! –<br />
кров одразу потече.</p>
<p>Бо крізь білі рукавички<br />
враз проб’ються пазурі<br />
гачкуваті, мов гаплички, –<br />
так і вп’ються, мов щурі.</p>
<p>Тож, коли вже раз попався, –<br />
наче в пастку бідна миш, –<br />
то сиди, мов прикувався,<br />
не рушай, мовчи та диш!</p>
<p>Вийде Ох: «Вітай в гостині!<br />
Чи волієш нам служить?<br />
Чи волієш, може, нині<br />
головою наложить?»</p>
<p>В нас і те і друге вільно, –<br />
скаже ввічливо пан Ох.<br />
Стережись тоді вже пильно,<br />
щоб не вийшло з тебе двох.</p>
<p>Скажеш: «Я служить не згоден», –<br />
зараз цок тебе в лобок,<br />
якщо ти носить не годен<br />
рукавички й жупанок.</p>
<p>Стань на службу –<br />
подарують рукавички й жупанець,<br />
привітають, пошанують, –<br />
тільки ж там тобі й кінець!</p>
<p>Вічно будеш пробувати<br />
у підземному дворі,<br />
більш тобі вже не видати<br />
ані сонця, ні зорі.</p>
<p>Де торкнешся – всюди брами,<br />
під замком та під ключем…<br />
Десь далеко хтось часами<br />
озивається плачем.</p>
<p>Спів на плач відповідає,<br />
плач на спів, так без кінця…<br />
Кажуть, бранка там ридає,<br />
жде юнака-молодця;</p>
<p>коло неї там Жар-птиця<br />
співом душу потіша,<br />
та сумна міцна темниця,<br />
смутна в дівчини душа.</p>
<p>Якби хтів їй волю дати<br />
хто з хоробрих юнаків,<br />
мусить перше розрубати<br />
сімдесят ще й сім замків…</p>
<p>Вже вам казка обридав?<br />
Що ж! хто має кладенець,<br />
хай замки ті розрубає, –<br />
буде казочці кінець!</p>
<p>[7.03.1906]</p>

<div></div>