Іван Андрусяк – чия то ґою праща несповита…<p>чия то ґою праща несповита<br />
чия по світу лань пустелю п’є<br />
нехай до жита докульгає свита<br />
на неї в московита дружба є</p>
<p>не язиком то каменем прилиже<br />
дізнатися чи зиждеться душа<br />
а те що залишилося понєже<br />
то братику схоластика й олжа</p>
<p>а свити свита справити не слічна<br />
прокльон дається раз і поготів<br />
провина — пуповина — канонічна<br />
з–під древка недоношених життів</p>

<div>




</div>

<p>була вона чи тільки приверзлася<br />
про це й боян давно вже не рече<br />
сердезі тихо мріється на пласі<br />
як би на пласі побувати ще</p>
<p>тож зладиться лобами лан хрестити<br />
і внадиться керманич при губі<br />
а житу що — воно як завше жито<br />
якому не прощають голубів</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>