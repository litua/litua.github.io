<strong>Іван Драч – Калинова баляда</strong>
<p>Я часто не знаю. Не знаю, де хвилі<br />
Стають золоті, де багряно-тривожні,<br />
Не знаю, де міра вготована силі<br />
Й нащо мої клекоти сині спроможні.</p>
<p>Не знаю. Не відаю. І колінкую<br />
Перед відомим (відомим для кого?),<br />
Своєму коневі кую свою збрую<br />
І в губи цілую зорю дорогу.</p>

<div>




</div>

<p>Крапчасті напасті, роковані роки,<br />
Чоласті незвідані вади “не знаю”.<br />
Не знаю, де блиснуть вогнем мої кроки<br />
І що принесе мені пам’ять з Дунаю.</p>
<p>Та знаю: мене колисала калина<br />
В калиновім лузі тонкими руками,<br />
Й калинова кров, як і пісня єдина,<br />
Горить в моїм серці гіркими зірками.</p>
<p><em>“Літературна Україна”, 16.XI.1962</em></p>

<div></div>