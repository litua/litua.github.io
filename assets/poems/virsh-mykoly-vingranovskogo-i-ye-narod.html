<strong>Микола Вінграновський – І є народ…</strong>
<p>На сизих пагорбах рясне село горіє,<br />
І сірі вітряки докрилюють свій вік.<br />
В брунатних берегах ріка багряна мріє,<br />
І гай засмучений стоїть, як чоловік.</p>
<p>Ні лету літака, ні шурхотіння гуми,<br />
Тут тільки я, тут я і неба тло,<br />
І дума про народ, моя стодумна дума<br />
Навшпиньки заглядає у чоло.</p>
<p>Як міниться усе! і дурень той, хто зміни<br />
Незмінно заміня вчорашнім днем без змін.<br />
Народ в путі. Та він тавра не зніме<br />
Із тих, хто за народ</p>
<p>являв</p>
<p>себе</p>
<p>         взамін</p>
<p>І, відрізаючи живі шматки з народу,<br />
Пророкував народові майбуть.<br />
Та брів народ. Де бродом, де без броду,<br />
Без нас, нетяг, тягнувсь з не бути в буть.</p>

<div>




</div>

<p>Бо він народ. Бо він глагол життя.<br />
Він зміна змін. Йому нема заміни.<br />
Бо він один крізь весни і крізь зими<br />
Веде свій слід з не бути у буття.</p>
<p>А ми? Хто ми?</p>
<p>  Себе ми знаєм зроду.</p>
<p>Чимало віддалось нас жаху в рот.<br />
Лиш ті не віддалися, хто народу<br />
Віддав себе і ствердив свій народ.</p>
<p>Ми знову є. Ми — пізні. Найпізніші.<br />
Що наросли з худеньких матерів<br />
В саду порубанім.</p>
<p>  Я знаю, не для тиші</p>
<p>Вулкани дивляться<br />
З-під наших юних брів.</p>
<p>Є Віра. Є Свобода. Кров і шмаття.<br />
Естрада, сало, космос, кавуни.<br />
І є народ, в якого є прокляття,<br />
Страшніші од водневої війни.</p>
<p><em>1962</em></p>

<div></div>