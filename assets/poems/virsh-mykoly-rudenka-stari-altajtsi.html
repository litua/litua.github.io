<p>Райцентр давно вже переніс<br />
Свій цвинтар на далекі схили.<br />
А тут пустирище для кіз<br />
Та дві чи три чиїсь могили.</p>
<p>Сухий бузок, суха трава<br />
Та заржавіла огорожа.<br />
Та дереза напівжива<br />
І осокори, мов сторожа.</p>
<p>Сюди й придибали вони<br />
Від скель крутого Бабургана.<br />
Мов клоччя — пасма сивини,<br />
В очах — утома і догана.</p>
<p>Кому догана — чи собі,<br />
Чи тим, хто скривдив рідні тіні?.<br />
Вони схилилися в журбі,<br />
У молитовнім безгомінні.</p>

<div>




</div>

<p>Стара поклала на горбку<br />
Хлібину — як велося зроду.<br />
Старий в задуму впав тяжку —<br />
Молився, мабуть, духам роду.</p>
<p>Щось в їхніх постатях було<br />
Таке близьке і зрозуміле —<br />
Мов я вернувся у село<br />
Вкраїнське, золотаво-біле.</p>
<p>Алтайці вірять в Дух Гірський,<br />
Хрестом не осіняють груди.<br />
Але ж той самий біль людський<br />
І присмак сліз той самий всюди.</p>
<p>А темна Бабурган-гора<br />
Понад Катунню грізно висне.<br />
З-за неї хмара визира —<br />
Щось велетенське й лиховісне.</p>
<p><em>11.11.1986</em></p>

<div></div>