<strong>Василь Стус – Надворі дощ?</strong>
<p>— Надворі дощ? — я запитав<br />
— А так, на небі ні хмарини<br />
I сльози на очах дружини<br />
від сподівань і від ослав<br />
— А що ти, плачеш? та покинь<br />
— Авжеж, сміюся. Довгі злидні<br />
в цій подобизні днів невидні.<br />
Так розтає пітьмою тінь.<br />
— Їй-богу, не збагну.<br />
Дарма.<br />
Усе збагнеш, коли прикрутить.<br />
А хто вам вроду каламутить?<br />
Хто варить воду з нас?<br />
— Нема нікого винного. Здається,<br />
що сам господь — на всій вині.<br />
— Ти забігаєш аж у дні майбутнього?<br />
Тобі не йметься?<br />
Надієшся на сили віщі?<br />
На арифметику чекань?<br />
— На небі ні хмарини.<br />
— Глянь —<br />
надворі мов з відра періщить.</p>

<div></div>