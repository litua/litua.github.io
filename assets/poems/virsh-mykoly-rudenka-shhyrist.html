<strong>Микола Руденко – Щирість</strong>
<p>Понад щирість людську, понад слово<br />
правдиве<br />
Ані радості в мене, ні щастя нема.<br />
Що було б, якби з нами лукавила нива<br />
Чи прийшла замість літа підступна зима?</p>
<p>Хай тобі залишається хитрість єдина,—<br />
Як створити живе із металу і скла…<br />
Не тому ти не мавпа уже, а людина,<br />
Що навчився ховати думки та діла.</p>
<p>Світло прямо іде — без лукавства і зради.<br />
Морок нишком плазує у тиші німій.<br />
Не тому ти людина, що вмієш на вади<br />
Звабний глянець покласти у блиманні вій.</p>

<div>




</div>

<p>І піднятись над іншими, і затоптати<br />
Все, що просто зростає — як зорі живуть…<br />
Ти людина тому, що із власної хати<br />
В небо шлеш нелукавої думки могуть.</p>
<p>Не впадаєш у розпач з невдалої спроби,<br />
Повним серцем приймаєш хулу і ясу.<br />
Ти людина — для тебе дешеві оздоби<br />
Не затьмарять нещадної правди красу.</p>
<p>Я те звідав не раз: важко бути відвертим —<br />
Ще посланці пітьми павутину снують…<br />
Ти людина тому, що умієш померти,<br />
Якщо мовити правду тобі не дають!</p>
<p>27.06.1973.</p>

<div></div>