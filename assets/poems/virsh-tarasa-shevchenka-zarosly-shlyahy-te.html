<strong>Тарас Шевченко – Заросли шляхи тернами</strong>
<p>Заросли шляхи тернами<br />
На тую країну,<br />
Мабуть, я її навіки,<br />
Навіки покинув.<br />
Мабуть, мені не вернутись<br />
Ніколи додому?<br />
Мабуть, мені доведеться<br />
Читати самому<br />
Оці думи? Боже милий!<br />
Тяжко мені жити!<br />
Маю серце широкеє —<br />
Ні з ким поділити!<br />
Не дав єси мені долі,<br />
Молодої долі!<br />
Не давав єси ніколи,<br />
Ніколи! ніколи!<br />
Не дав серця молодого<br />
З тим серцем дівочим<br />
Поєднати! Минулися<br />
Мої дні і ночі<br />
Без радості, молодії!<br />
Так собі минули<br />
На чужині. Не найшлося<br />
З ким серцем ділитись,<br />
А тепер не маю навіть<br />
З ким поговорити!<br />
Тяжко мені, боже милий,<br />
Носити самому<br />
Оці думи. І не ділить<br />
Ні з ким,— і нікому<br />
Не сказать святого слова,<br />
І душу убогу<br />
Не радовать, і не корить<br />
Чоловіка злого,<br />
І умерти!.. О господи!<br />
Дай мені хоч глянуть<br />
На народ отой убитий,<br />
На тую Украйну!</p>

<div>




</div>

<p><em>[Перша половина 1849, Косарал]</em></p>

<div></div>