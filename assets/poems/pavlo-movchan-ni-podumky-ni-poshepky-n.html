<strong>Павло Мовчан – “Ні подумки, ні пошепки, ні вголос…” </strong>
<p>Ні подумки, ні пошепки, ні вголос<br />
не викричу я розпачу ніколи,<br />
не вимовлю ні словом, ні журбою,<br />
пустошну глухомань, що за тобою.<br />
Навіщо ти лишив напризволяще<br />
мене, о Боже, в цій життєвій хащі,<br />
де дні щільні, як паколи високі,<br />
і ночі котять смоляні потоки!<br />
Навіщо клопоти біля вогню недремні,<br />
навіщо погуки даремні ці спасенні?<br />
Навіщо всі труди та падкування,<br />
якщо життя — повільне відмирання?<br />
Навіщо ті відлунки так тасуєш,<br />
що сам себе давно уже не чую?<br />
А щоб спитав хоч раз себе самого:<br />
— Чи ти готовий стати перед Богом?</p>

<div>




</div>

<p>***</p>

<div></div>