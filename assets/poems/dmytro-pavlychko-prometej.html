<strong>Дмитро Павличко – Прометей </strong>
<p>Смерть із Москви летить, Джохаре,<br />
На поклик брата-холуя.<br />
Вона як блискавка із хмари;<br />
Ти ждав її. Вона твоя.</p>
<p>Тепер впади на рідне листя<br />
І серце власне зупини;<br />
Тепер з вогню ти маєш вийстя,<br />
Як голос Бога з купини.</p>
<p>Тепер ти вже не ціль на горах<br />
Для радіо-ракетних лез,<br />
Ти — кров свята, що з гір суворих<br />
Тече, як сонце із небес.</p>
<p>Тебе роздерти вже не може<br />
Мутант — орел, дві голови,<br />
Бо сховище твоє і ложе<br />
У кожнім пагоні трави.</p>

<div>




</div>

<p>Ти — в кожнім погляді чеченки,<br />
Що носить в животі дитя,<br />
Майбутні Шамілі й Шевченки<br />
Прийдуть на світ з твого життя.</p>
<p>Ти — кожне слово і зачаття,<br />
Що зроджує новий Кавказ;<br />
Ти — автоматів рукояття,<br />
Що до відомсти кличуть нас.</p>
<p>Твою пілотку й портупею<br />
Цілує Київ і Париж;<br />
О мій чеченський Прометею,<br />
Ти в серці людськості гориш.</p>
<p>Ти — Дух, що світові околи<br />
Проймає, як зерна могуть,<br />
Ти — Воля, що її ніколи<br />
В Ічкерії не відберуть.</p>
<p>***</p>

<div></div>