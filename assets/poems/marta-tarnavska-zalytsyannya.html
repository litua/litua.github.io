<strong>Марта Тарнавська – Залицяння </strong>
<p>Сміялась я: ти — іскра електрична,<br />
солом’яного спалах ти вогню.<br />
Твоє тепло бездомних не нагріє.<br />
І сміх мій був фривольний, молодий,<br />
мов відгомін давно забутих арій.</p>
<p>Як зайчик соняшний плигне в підвал —<br />
чи ж це посол прибув з країни казки?<br />
Чи ж це — квиток на подорож до сонця?<br />
— Але в очах людини раптом — усміх,<br />
і в тілі нагло — трепіт сподівань…</p>

<div>




</div>

<p>Сміялась я: ти, друже, — перелесник,<br />
ти — вітру невгомонного порив.<br />
Ох, небезпечно у твоєму вирі!</p>
<p>Не вітер — корабля мого рушій.<br />
Але, задуху кинувши каюти,<br />
як радісно на палубу піти<br />
і вітром заплести собі волосся!</p>
<p>Сміялась я: цей мій фривольний сміх<br />
ти відтворив із нот забутих арій.</p>
<p>Невинна гра із вогником чуття.<br />
Але, чи справді іскра електрична,<br />
цей спалах, цей солом’яний вогонь,<br />
цей буйний вітер —</p>
<p>не здійме пожежі?</p>
<p>1971</p>

<div></div>