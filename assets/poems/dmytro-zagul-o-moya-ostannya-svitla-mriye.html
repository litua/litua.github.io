<strong>Дмитро Загул – О моя остання світла мріє…</strong>
<p>О моя остання світла мріє,<br />
За тобою мій співучий льот.<br />
Може, ще раз промінь твій зогріє<br />
І розтопить кількалітній льод.</p>
<p>Ти вкриваєш млосною імлою<br />
Мій осінній неспокійний сон…<br />
Я так тужно тягнусь за тобою,<br />
Як зимою крізь вікно вазон.</p>
<p>І уста в жагучому тремтінні<br />
Притуляю до тонкого скла,<br />
І збираю тремотливі тіні<br />
Деревин, що ти повз них пройшла.</p>

<div>




</div>

<p>А мій погляд – боязливий злодій –<br />
За тобою… за тобою вслід.<br />
До країни золотих мелодій,<br />
До минулих молодечих літ.</p>
<p>Ніжних весен незабутні зграї,<br />
Виринайте, встаньте з забуття!<br />
Хай самотнім серце не вмирає,<br />
Як на бруку вбогий сирота.</p>
<p>Бо щодня, як заграва погасне<br />
І одійде мій турботний день,<br />
Серце стане холодно-нещасним<br />
Серед білих снігових пустель.</p>
<p>О моя остання світла мріє,<br />
Хто розтопить думи крижані?<br />
Як не ти, то хто ж його зогріє,<br />
Буде сонцем бідному мені?</p>

<div></div>