<strong>Павло Мовчан – Мікеланджело </strong>
<p>Ну що йому та різьблена печаль,<br />
студений мрамур,<br />
як вода в криниці,<br />
вилискує, цямрований в очах,<br />
овально входить в здвоєні зіниці.</p>
<p>…Стегно.<br />
Коліно.<br />
Випукле плече.<br />
Шліфоване аж до спокуси лоно,<br />
куточки губ, в які не затече<br />
ані відраза, ні сльоза солона.</p>
<p>Похітливо розлігшись на весь зріст,<br />
повітря проломивши гіркувате,<br />
в об’ємі сну замкнувши вічний зміст,<br />
жагу творця усотує, як вата.</p>

<div>




</div>

<p>І заздрим гнівом наскрізь пропіка<br />
її нутро черниця жердкувата,<br />
до злочину схиляється рука,<br />
націлившись на перса горбкуваті.</p>
<p>Ну що той холод в мармурі, цей гнів,<br />
коли жага завжди в очах колише<br />
відвічний образ, зітканий зі снів,<br />
пречистим духом хтось весняно дише?</p>
<p>Ну що йому хвилинне забуття,<br />
оманливе завждешнє гамування,<br />
коли душа жадає все життя<br />
відвічного злиття і раювання.</p>
<p>***</p>

<div></div>