<strong>Олекси Стефановича – Сокіл</strong>
<p>Сокіл літа високо,<br />
Сонцю і бурі-січі<br />
Остре соколе око<br />
Дивиться просто в вічі.</p>
<p>Кігті — кігтити хмару,<br />
Дзьоб — щоб її клювати,<br />
Крил замашних удари —<br />
Рвати її на шмати.</p>

<div>




</div>

<p>В кожную мить готовий<br />
Кинуть кубло колюче, —<br />
Зринуть, як стріл раптовий,<br />
Що неминуче влуче.</p>
<p>Сокіл літа високо.<br />
Сонцю і бурі-січі<br />
Остре соколе око<br />
Дивиться просто в вічі.</p>
<p><em>Прага, 1936</em></p>

<div></div>