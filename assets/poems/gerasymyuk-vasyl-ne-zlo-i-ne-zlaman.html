<strong>Герасим’юк Василь – Не зло і не зламане в хащі крило…</strong>
<p>Не зло і не зламане в хащі крило<br />
хитнули у вірі,<br />
а те, що піднесло, а потім пішло<br />
морозом по шкірі.</p>
<p>Хай програно бій, наступив супостат<br />
на груди ногою,<br />
а пам’ять стоїть, як останній солдат, —<br />
не кидає зброю,</p>
<p>і жінка стоїть при вікні, при свічі,<br />
немовби у тиші,<br />
порубані руки, що стисли мечі,<br />
свіча відколише.</p>

<div>




</div>

<p>Вона тебе жде, а трава-хоругва —<br />
похилена слава.<br />
Не плач, моя мила, то пізня трава,<br />
то рання отава.</p>
<p>А ти це вже вкотре свій зранений рід<br />
підняв, як сокиру?!<br />
Ти ще підповзеш до отецьких воріт<br />
Із битви за віру.</p>
<p>Ти ще заховаєш зіниці старі<br />
під отчим порогом.<br />
Проклявши тебе, відійшли матері,<br />
що мовили: з Богом.</p>
<p>Щоб ти не хитнувся у вірі своїй,<br />
останній вояче,<br />
ми рід свій погубимо — приймемо бій,<br />
і ворон докряче.</p>

<div></div>