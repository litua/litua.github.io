<strong>Павло Мовчан – Диптих</strong>
<p><strong>1. Рубці</strong></p>
<p>Мене зганьбили — серце аж пече,<br />
і гостролезе слово під плече<br />
ввігналось — під лопатку по колодку,<br />
і ближче підступились до очей<br />
бетонний стовп і тінь його коротка…<br />
І сажею чорнів навколо сніг,<br />
і рубцювались порізи доріг<br />
не на снігу, а ніби на зіницях,<br />
бо я очей заплющити не міг<br />
і думав, що мені усе це сниться.<br />
Сльоза відмила зір, але жало<br />
так глибоко-отруйно увійшло,<br />
що слово пропадюще мало б згинуть;<br />
у вусі запорошенім крило<br />
пустого слова билось комашино.<br />
Я пучкою, мов крейдою, провів<br />
по чорному снігу і зрозумів,<br />
що слова суть не в літерах, не в звуці,<br />
і думав, скільки залишилось днів,<br />
щоб з словом тим прожити на відлуці?</p>
<p><a name="2"></a></p>
<p><strong>2. Тріщини</strong></p>

<div>




</div>

<p>На аркушах снігів видовжувались тіні<br />
і свідчили: нема у світі цих постійних,<br />
бо навіть слід ганьби і болю слід зітерся,<br />
бо прагне видозмін душа твоя — не серце.<br />
Спалахують сніги, всотавши сонця вдосталь,<br />
згортається в сувій перекипілий простір,<br />
і отвір дня відкривсь — розверзлася безодня,<br />
ізвідти голоси долинули холодні:<br />
— Минулого нема… Є забуття, і тільки,<br />
забудеться й зима — забуто ж їх вже стільки…<br />
Забуто кривди всі, доноси та супліки,<br />
що ти їх пам’ятать збирався до скон віку…<br />
Та зможеш пригадать лиш тріщину глибоку,<br />
що розколола зір, розтявши кожне око.<br />
Роздвоївсь раптом слід, мов ратиці ступали,<br />
і твердь земна, як лід, кололась, щоб провали<br />
ввібрали голоси, сміх, помисли і вчинки,<br />
аби душа була, мов лінза, без щербинки.<br />
Та ж тріщина пройшла крізь зриме і незриме:<br />
розділена й душа, немов кілечко диму,<br />
і гострий протяг дме, і розмикає руки,<br />
і розрива усі міцні земні сполуки.<br />
Розчахується рот, і крику горошини<br />
розділені навпіл промінням порожнини…<br />
Бо всіх рівняє смерть: всіх лівих<br />
і всіх правих…<br />
Затягує земля всі тріщини криваві…</p>
<p>***</p>

<div></div>