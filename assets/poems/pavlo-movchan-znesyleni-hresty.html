<strong>Павло Мовчан – Знесилені хрести </strong>
<p>Всім прихисток давав у зубожілім тілі,<br />
та поділить тепла тілесного не міг…<br />
І родичавсь до всіх, хоч був осиротілим…<br />
Слухняно собі жив — не вибирав доріг.</p>

<div>




</div>

<p>В зусиллях сновидінь напружувалось тіло,<br />
і образи нічні випалював вогонь,<br />
і простирадло біле сполохано тремтіло<br />
і вранці вилітало з розплющених долонь.<br />
Все зменшувавсь життям до безнадії долі,<br />
від швидкостей кипучих втрачав свою вагу,<br />
обшарпав тіло так, що душу видно голу,<br />
в очах лише зберіг для співчуття снагу…<br />
І, виживши себе нужденного дочасно,<br />
спонукано ішов на висохлі хрести…<br />
Терпляче існував лише в душі погаслій,<br />
надію зберігав, але вже без мети…<br />
Безправно звікував, безхлібно, безземельно,<br />
і голодом сплатив подушне й пожитне…<br />
І щедро натрусив вапна небесний мельник<br />
на голову йому — це борошно сумне…<br />
І не радів життю, не дивувався смерті,<br />
але й не жив давно, а все терпів, терпів…<br />
Терпінням клейкуватим наповнившись ущертно,<br />
і затерпілий погляд поволі отупів.<br />
Затерплих на горбах старих хрестів не бачив,<br />
і сам із себе він продовжував іти<br />
туди, де і земля була така терпляча<br />
й, знесилившись, стоять чекаючі хрести…</p>
<p>***</p>

<div></div>