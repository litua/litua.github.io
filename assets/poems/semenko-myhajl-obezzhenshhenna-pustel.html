<strong>Семенко Михайль – Обезженщенна пустеля </strong>
<p>Дивлюсь на гори із вікна<br />
На простір дикий ції пустки<br />
І пригадалася вона<br />
Забилось серце хутко-хутко</p>
<p>Згадались тіні теплий присмерк<br />
І світло милої кімнати<br />
І серця бої серця тиски<br />
Умовностей невільні ґрати</p>

<div>




</div>

<p>Не знаю може ждеш і досі<br />
І мнеш зів’ялі вже троянди<br />
Троянди уплітаєш в коси<br />
Троянди палиш в серця гарті</p>
<p>І я в обіймах ції пустки<br />
Дивлюсь на море в струмкоскелі<br />
А серце б’ється хутко-хутко<br />
В цій обезженщенній пустелі.</p>
<p>16. IV. 1915. Владивосток</p>

<div></div>