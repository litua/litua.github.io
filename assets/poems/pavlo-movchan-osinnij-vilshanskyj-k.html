<strong>Павло Мовчан – Осінній вільшанський краєвид </strong>
<p>Зійшло, непам’яттю розмилось<br />
вчорашнє, літнє, нетривке,<br />
і пахолодь заповістилась,<br />
і покотилось упівсили<br />
на води, на гілля гінке,<br />
збезважене таке, легке.<br />
На ниви щедро спорожнілі,<br />
на обмежовані гайки,<br />
на стиглість тихої ріки<br />
схиляють хмари спорожнілі<br />
свої мальовані боки.<br />
Відвічне, знане, українне, —<br />
злітає, котиться, тече,<br />
як покотьоло — швидкогінне,<br />
з-під ніг, з-під рук, з-перед очей.<br />
І треба землю перемірять,<br />
перемісить важку ріллю<br />
і викликать із надвечір’я<br />
звичайну доленьку свою.<br />
Бо ж ти — це все: буденна втіха,<br />
святкова згода голосів<br />
і щіпка золотого сміху,<br />
що відсипалась на засів.<br />
І гірко думать про розлуку,<br />
про забуття, про вороття,<br />
коли береш павуття в руку,<br />
таке легке, як і життя.</p>

<div>




</div>

<p>***</p>

<div></div>