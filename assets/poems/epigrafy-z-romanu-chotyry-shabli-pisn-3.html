<h3><strong>Яновський Юрій – Епіграфи з роману «Чотири шаблі» (Пісня третя)</strong></h3>
<p><em>Голос:</em></p>
<p>Приходь іздалеку, одчай труби,<br />
Великої військової тривоги!<br />
Летіть, летіть весняної доби,<br />
Земля і кінь, списи і корогови!</p>
<p>О вітре мандрів, весну розвівай,<br />
Підкинь до неба пил полків кінноти!<br />
Земля лежить — щасливий, теплий край,<br />
І коливаються її висоти.</p>

<div>




</div>

<p>Встає туманна путь і день оман,<br />
Весна народжується під копитом.<br />
У неймовірний синій Ханаан<br />
Ідуть полки за Марченком забитим.</p>
<p>Червоний прапор батарей, бригад<br />
На рани їхні ляже як товариш,<br />
І партизанський бойовий фрегат<br />
Поставить марс, і брам, і бом-брам-парус.</p>
<p>Весна, як струмінь, з безвісти тече,<br />
Як постріли, біжать пісень повтори…</p>
<p><em>Хор:</em></p>
<p>Ми стаємо плечима до плечей,<br />
Як ост і норд, як вест і зюд на морі!</p>

<div></div>