<strong>Іван Драч – Нічний етюд</strong>
<p>Не кров з молоком, а кров із ніччю —<br />
Про тебе задумуватись весняною порою<br />
І сльози збирати по твоєму обличчю<br />
Тугою всезнаючою рукою.</p>
<p>Ти — спеки настій. Ти — пустеля палюча.<br />
В тобі заблукати, а потім не вийти.<br />
Ти — пристрасті дикої горда круча,<br />
З якої кидатись несамовитим.</p>

<div>




</div>

<p>Руки обплетені, вуста обпалені<br />
Глибинними незагнузданними пожежами,<br />
І зеленокоса ніжність пальми<br />
Тебе не схолодить своїми одежами.</p>
<p>Зорі б тобі підійшли за намисто,<br />
Та од захоплення повмирають…<br />
І як ти землі не підпалиш, вогниста,<br />
Мій буйний,</p>
<p>мій карий,</p>
<p>мій чорний раю!</p>

<div></div>