<strong>Павло Мовчан – “Загнуздані…” </strong>
<p>Загнуздані<br />
крижасті ясени<br />
дрижать і рвуть гнуздечки вітру.<br />
День вкопаний.<br />
По щиколотки в землю.<br />
Верба, мов день,<br />
обчухрана, ребриста,<br />
прорвалась<br />
з-під землі.<br />
І вороння,<br />
мов залишки землі,<br />
на сухожиллі віт<br />
підстрибує.<br />
День вкопаний.<br />
І наче вершники міфічні,<br />
стрибає вороння<br />
і б’є під боки<br />
обчухрану вербу крильми.<br />
Відкинувши кору<br />
на верболіз хилкий,<br />
Верба буравить небо.<br />
І синя тирса<br />
пада на траву…<br />
І дід Улас<br />
стинає верболіз.<br />
І закипа духмяність<br />
краплинами на зрізах.<br />
І закипа сльоза<br />
на синьому ножі.<br />
А дід Улас<br />
бере бентежні стебла,<br />
сідає під вербою…<br />
І мудрий козуб<br />
колесує з рук.<br />
Верба, мов день,<br />
німотливо<br />
ввіткнулась у траву…<br />
В зелений козуб<br />
протікає тінь;<br />
І дід Улас,<br />
немов вечірній дзвін,<br />
Так тихо-шепітно просіявся крізь козуб.</p>

<div>




</div>

<p>***</p>

<div></div>