<strong>Кацай Олексій – Скарб</strong>
<p><em>Б.Мозолевському</em></p>
<p> </p>
<p>Пагорб я розкопав<br />
іржавих мелодій<br />
а ввижались мені<br />
золоті скарби<br />
та в таїлищах іншопланетних лодій<br />
пам’ять зоряної доби</p>
<p>Я приймаю безнадеги повну дозу і<br />
згадую рипучі скіфські пісні-і-і-і<br />
що викручувало з себе<br />
старого возу<br />
дерев’яне колесо<br />
у пітьмі</p>

<div>




</div>

<p>Скрегіт задавнений<br />
тиша їсть уїжно<br />
немащена історія десь рипить<br />
а я сподівавсь що акордами ніжними<br />
часу даросховниця забринить</p>
<p>А вони хрипкі мов кострубата мова<br />
і деренчать<br />
як підроблений кришталь<br />
та зненацька в пилюці до відчаю раптово<br />
зблискує<br />
коштовних нот<br />
пектораль.</p>

<div></div>