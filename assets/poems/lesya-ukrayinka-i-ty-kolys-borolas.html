<strong>Леся Українка – «І ти колись боролась, мов Ізраїль…»</strong>
<p>І ти колись боролась, мов Ізраїль,<br />
Україно моя! Сам бог поставив<br />
супроти тебе силу невблаганну<br />
сліпої долі. Оточив тебе<br />
народами, що, мов леви в пустині,<br />
рикали, прагнучи твоєї крові,<br />
послав на тебе тьму таку, що в ній<br />
брати братів не пізнавали рідних,<br />
і в тьмі з’явився хтось непоборимий,<br />
якийсь дух часу, що волав ворожо:<br />
«Смерть Україні»!<br />
– Та знялась високо<br />
Богданова правиця, і народи<br />
розбіглися, немов шакали ниці,<br />
брати братів пізнали і з’єднались.<br />
І дух сказав: «Ти переміг, Богдане!<br />
Тепер твоя земля обітована».</p>
<p>І вже Богдан пройшов по тій землі<br />
від краю і до краю. Свято згоди<br />
між ним і духом гучно відбулося<br />
в золотоверхім місті. Але раптом<br />
дух зрадив. Знову тьма, і жах, і розбрат.<br />
І знов настав єгипетський полон,<br />
та не в чужій землі, а в нашій власній.</p>
<p>А далі розлилось червоне море,<br />
і розділилося по половині,<br />
і знов злилось докупи й затопило –<br />
кого? Ой леле! Новий фараон<br />
пройшов живий через червоне море,<br />
але їздець і кінь пропав навіки.<br />
Співай, радій, ненависна чужинко,<br />
бий в бубни і лети в танок з нестяму,<br />
кінь і їздець в червонім морі згинув,<br />
тобі зостався спадок на покраси,<br />
бо зносиш ти України клейноди,<br />
святкуючи над нею перемогу.</p>

<div>




</div>

<p>Такий для нас був вихід із Єгипту,<br />
немов потоп. Заграло та й ущухло<br />
червоне море, висохло, й осталась<br />
безрадісна пустиня після нього,<br />
і став по ній блукать новий Ізраїль,<br />
по тій своїй землі обітованій,<br />
немов якась отара безпричальна.<br />
З отарою блукали й пастухи,<br />
вночі за тінню йшли, а вдень з вогнем.<br />
Коли ж у їх з’являвся дух величний,<br />
що вогняним стовпом палав у тьмі,<br />
а вдень ішов, мов туча грізно-біла,<br />
вони не вірили своїм очам,<br />
і врозтіч розбігались манівцями,<br />
і попадали ворогам в полон.</p>
<p>Чи довго ще, о господи, чи довго<br />
ми будемо блукати і шукати<br />
рідного краю на своїй землі?<br />
Який ми гріх вчинили проти духа,<br />
що він зламав свій заповіт великий,<br />
той, взятий з бою волі заповіт?<br />
Так доверши ж до краю тую зраду,<br />
розбий, розсій нас геть по цілім світі,<br />
тоді, либонь, журба по ріднім краю<br />
навчить нас, де і як його шукать.<br />
Тоді покаже батько свому сину<br />
на срібне марево удалині<br />
і скаже: «Он земля твого народу!<br />
Борись і добувайся батьківщини,<br />
бо прийдеться загинуть у вигнанні<br />
чужою-чуженицею, в неславі».<br />
І, може, дасться заповіт новий,<br />
і дух нові напише нам скрижалі.</p>
<p>Але тепер? як маємо шукати<br />
свому народу землю? хто розбив нам<br />
скрижалі серця, духу заповіт?<br />
Коли скінчиться той полон великий,<br />
що нас зайняв в землі обітованій?<br />
І доки рідний край Єгиптом буде?<br />
Коли загине новий Вавілон?</p>
<p>10.09.1904. Зелений Гай</p>

<div></div>