<strong>Павло Мовчан – День листопаду </strong>
<p>Ой одлинь, одлинь, хвилинна гіркота:<br />
та ж солод роздають по крапельці із річки,<br />
і хилиться листком гречаний запах свічки<br />
до уст тобі, до ніг, де порох вироста.<br />
Де шовк трави? Навіщо тут німиця<br />
дрібненько зацвіла, мов кропива глуха,<br />
й почата вздовж дощу півколом ораниця<br />
навіщо швидко так від млості засиха?<br />
Насінням сон-трави у мене жмені повні,<br />
щоб відтворити знов всі таїнства сівби,<br />
і руки, що летять — святі і негріховні,<br />
засіють переліг і вицвілі горби…<br />
Веселі будяки межу колишню тішать,<br />
і зграйка бджіл снує їм очі в метушні,<br />
повітря під крильми у них стає чистішим,<br />
хоч гіркота ледь-ледь колишеться на дні.<br />
Оце й увесь урок буденних пересвідчень,<br />
до річки причастивсь, і ниву перейшов,<br />
і в бджілках відгадав ознаки-знаки вічні,<br />
коли важкі листки був зчистив з підошов.</p>

<div>




</div>

<p>***</p>

<div></div>