<strong>Кацай Олексій – Ми завжди потрібні й своєчасні…</strong>
<p>Ми завжди потрібні й своєчасні<br />
бо життєвий хитросплет подій<br />
навіть у жахливості прекрасний<br />
і солодкий в гіркоті своїй</p>
<p>Ось котаючи слова по роту<br />
я вчуваю цього світу суть —<br />
притаманний плоду присмак поту<br />
як вітри дерева не перуть</p>

<div>




</div>

<p>Притаманно нам біля дороги<br />
у садів тих втиснувшися тінь<br />
раптом прокидатися мов спогад<br />
про причетність дня до сновидінь</p>
<p>Зникне біль як у землі коріння<br />
ніч пірне до вечора у вир<br />
треться об лице моє промінням<br />
сонечко немов ласкавий звір</p>
<p>І як завжди вранці поряд з нами<br />
моторош і радощі життя<br />
адже кожен з нас лиш місце зламу<br />
часу на минуле й майбуття.</p>

<div></div>