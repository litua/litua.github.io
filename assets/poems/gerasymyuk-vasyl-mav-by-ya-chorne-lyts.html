<strong>Герасим’юк Василь – Мав би я чорне лице…</strong>
<p>Мав би я чорне лице<br />
до тебе іти.<br />
Мав би я чорне лице<br />
тебе обминати.<br />
Мав би я чорні уста<br />
сказати: прости.<br />
Мав би я чорні слова<br />
не зради, а страти.<br />
Музика, що ридає,<br />
засне у сльозах.<br />
Музика, що ридає,<br />
інакше не може.<br />
Як у космацькій корчмі,<br />
сидять при ножах<br />
Наші роки в душі<br />
і б’ють слово боже.<br />
Мав би я чорний день…<br />
Та пізно вночі<br />
Я воскресав не раз.<br />
Я знову воскресну.<br />
Тиша свята.<br />
Ти сидиш при свічі,<br />
тулячи до грудей<br />
твар безсловесну.</p>

<div></div>