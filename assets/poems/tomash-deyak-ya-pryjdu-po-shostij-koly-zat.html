Томаш Деяк – я прийду по шостій коли затріпочуть шибки…<p>я прийду по шостій коли затріпочуть шибки<br />
набитих людьми вайлувато-жовтавих маршруток<br />
коли за лаштунками січня готується лютий<br />
до першого виходу кригою в русло ріки</p>
<p>ти будеш привітна і стомлена, підем до кухні<br />
печиво, чай, цитрамон, учорашні плітки<br />
класична клозетна розруха, лише навпаки<br />
в трьох метрах квадратних, що мають і очі і вуха</p>
<p>запахне борщем, прийде донька і стримано кине:<br />
“здраствуйте… ма, повернусь і поїм… все. побігла”<br />
і ти, прочинивши кватирку обжитого лігва,<br />
запалиш цигарку, задивишся знов, як невпинно</p>
<p>гасають вогні й перехожі між тими вогнями<br />
шукають шляхи до утечі, або до кіоску<br />
ти, як і вони, розумієш – насправді все просто<br />
як запах борщу, що лишився в повітрі між нами</p>
<p>все просто, як кухня часів геноциду в законі<br />
як сплачені гроші за світло, за воду, за газ<br />
як час, що завжди починається, зрештою, з нас<br />
і гине як тільки холонуть литки і долоні</p>
<p>все просто – всі принци у барах бухають в футбол<br />
принцеси складують купони на знижки у шопах<br />
і разом чекають коли короля так прихопить<br />
аби цього разу напевне не зміг корвалол</p>

<div>




</div>

<p>устряти між ними й житловою площею. Далі<br />
те саме життя, без складних часових побудов<br />
де все на полицях давно, а про смерть і любов<br />
усі дізнаються з вечірніх російських серіалів</p>
<p>так просто усе, дві години на нас і для нас<br />
допоки повернеться з вулиці твоє дівчисько<br />
і ти будеш лагідна й тиха, і пальцями стиснеш<br />
вже зібганий комір сорочки… На кухні загас</p>
<p>недопалок кинутий поспіхом повз попільничку<br />
і тягне морозним повітрям з щілин у вікні<br />
а ти не кіношно мовчиш і не множиш брехні<br />
не кидаєш наше авто у обгін під зустрічну…</p>
<p>…я піду по шостій, коли зажевріють пунктиром<br />
у сонних кварталах слабкі світанкові вогні<br />
і поки вдягатимусь, ти до торбини мені<br />
сховаєш сніданок і ключ<br />
від твоєї квартири</p>
<p>автор: <strong><a href="http://onlyart.org.ua/?page_id=46086">Томаш Деяк</a></strong></p>
<p></p>

<div></div>