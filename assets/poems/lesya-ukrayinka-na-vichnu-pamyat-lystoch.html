<strong>Леся Українка – На вічну пам’ять листочкові…</strong>
<p>Ой палка ти була, моя пісне!<br />
Як тебе почала я співати,<br />
В мене очі горіли, мов жар,<br />
І зайнявся у грудях пожар.<br />
Хтіла я тебе в серці сховати,<br />
Та було моє серденько тісне,<br />
Ой палка ти була, моя пісне!</p>

<div>




</div>

<p>Так, була моя пісня палка.<br />
Вислухала товаришка спів,<br />
Мов троянда, уся паленіла,<br />
І сльоза в неї в очах бриніла<br />
Від гарячих, невтримливих слів,<br />
І тремтіла подана рука…<br />
Так, була моя пісня палка.</p>
<p>Ти занадто палка, моя пісне!<br />
Як настала тривожна година,<br />
Запалилося слово вкінець<br />
І спалило тонкий папірець…<br />
Замість пісні лежить пожарина.<br />
Ой, глядіть, знову іскорка блисне!<br />
Ти занадто палка, моя пісне!</p>
<p>26.11.1896</p>

<div></div>