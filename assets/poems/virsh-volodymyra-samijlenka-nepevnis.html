<strong>Володимир Самійленко – Непевність</strong>
<p>Якби знати, що треба жить,<br />
І сподіватись, і бажати,<br />
То жив би так, щоб кожну мить<br />
Для цілі одної віддати,<br />
Щоб і хвилини не згубить, —<br />
Якби знаття, що треба жить!</p>

<div>




</div>

<p>Якби знаття, що все дарма,<br />
Що в руху вічному створіння<br />
Мети ніякої нема, —<br />
Навіщо радощі й боління,<br />
Навіщо нам і жизнь сама, —<br />
Якби знаття, що все дарма?!.</p>
<p><em>1887</em></p>

<div></div>