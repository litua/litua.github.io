<strong>Леся Українка – На давній мотив</strong>
<p>– На добридень, ти моя голубко!<br />
«На добридень, мій коханий друже!»<br />
– Що ж сьогодні снилось тобі, любко?<br />
«Сон приснився, та дивненький дуже».</p>
<p>– Що ж за диво снилось тобі, мила?<br />
«Мені снились білії лелії…»<br />
– Тішся, мила, бо лелія біла –<br />
Квітка чистої та любої надії!</p>
<p>«Мені снились білії лелії,<br />
Що хитались в місячному світлі,<br />
Мов гадали чарівнії мрії,<br />
І пишались гордії, розквітлі.</p>
<p>І сіяли дивною красою,<br />
Мов непевні, чарівничі квіти,<br />
І блищали ясною росою,<br />
Що горіла, наче самоцвіти.</p>
<p>Приступила я до квітів ближче, –<br />
Всі лелії раптом затремтіли,<br />
Почали хилитись нижче, нижче<br />
Та й пожовкли, далі почорніли.</p>
<p>І з лелій тих чорних поспадали<br />
Всі блискучі самоцвітні роси,<br />
На травиці схиленій лежали,<br />
Наче дрібні та ряснії сльози…»</p>

<div>




</div>

<p>– Дивний сон твій, любко моя гожа…<br />
А мені червоні снились рожі.<br />
«Тішся, милий, бо червона рожа –<br />
То кохання квітка та розкоші!»</p>
<p>– Мені снилося: червоні рожі<br />
Пломеніли в промені злотистім<br />
І були на райські квіти схожі,<br />
Запашнії, з листячком барвистим.</p>
<p>Так чудово рожі паленіли<br />
Від кохання й радості ясної<br />
І цвіли, тремтіли та горіли<br />
Від жаги палкої, таємної.</p>
<p>Приступив я до одної рожі,<br />
Пригорнуть хотів я до серденька.<br />
Зблідли раптом рожі прехороші<br />
І найкраща роженька ясненька.</p>
<p>Та й умилась буйною росою<br />
Та моя найкраща рожа мила,<br />
Мов підтята гострою косою,<br />
Полягла мені до ніг, змарніла…</p>
<p>Засмутилась пара молоденька,<br />
Зрозуміти снів своїх не може<br />
І додому поверта смутненька.<br />
Дай їм, боже, щоб було все гоже!..</p>
<p>[20 березня 1890 p.]</p>

<div></div>