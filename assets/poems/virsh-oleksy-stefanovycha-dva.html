<strong>Олекси Стефановича – Два</strong>
<p>Вони встають живими у словах:<br />
“Смієшся ти, а я ридаю, друже”.<br />
Як ти у них, ніхто, вкраїнська душе,<br />
Так не сміявсь, не плакав у віках!</p>
<p>З того плачу котився небом жах,<br />
Того сміху і пекло не заглуше…<br />
Їх два було, чиє ширяння — дуже,<br />
Чиє крило — напруга і розмах.</p>

<div>




</div>

<p>Та рід й земля, що праведно-суворі,<br />
Лиш одного взяли у вартові:<br />
Нехай згучить в чужинному соборі:</p>
<p>“Не мертві будьте, душі, а живі”, —<br />
Нам із-над круч рокоче, “Заповіте”,<br />
Твоє “вставайте, кайдани порвіте!”.</p>
<p><em>Прага, 1938</em></p>

<div></div>