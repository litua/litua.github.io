<strong>Кацай Олексій – Оаза людей</strong>
<p>Оаза людей<br />
в пустелі космічній<br />
мій острівець магічний<br />
марення мандрівників<br />
смутної галактики<br />
де порожнеча цупка як свинець<br />
де кожен атом зустрічний<br />
ковтає шлях нетрями<br />
нутрощів</p>

<div>




</div>

<p>Ти раптом на сконі часів<br />
речовини і проміння<br />
легко жбурляєш<br />
свій вітерець<br />
хмаровинням фарбований<br />
в запалені очі<br />
розбитих ілюмінаторів<br />
і чорних зірок бедуїни<br />
діти руїни<br />
прозорі<br />
перлини своїх знекровлених лиць<br />
повільно несуть<br />
у мушлях шоломів на тлі<br />
явищ подій та мрій<br />
неначе скарби<br />
вкрадені кочовниками<br />
в просторах темних<br />
шейха журби</p>
<p>В оазі людей<br />
небо підперши тополями<br />
безтурботні атланти<br />
планет кольоровими кулями<br />
край джерела страждань в м’яча грають<br />
бо самоти не вчувають вони<br />
і молодіють мудрі прибульці<br />
новим незнанням природи збагачені.</p>

<div></div>