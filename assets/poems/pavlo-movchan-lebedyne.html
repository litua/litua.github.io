<strong>Павло Мовчан – Лебедине </strong>
<p>Вже репались тугі плафони,<br />
Налляті світлом, соком стель,<br />
Застряло в горлі грамофона<br />
Хрипіння, як драглі, густе.<br />
В цей час подвоєні зірки<br />
В жаских потугах зачинали<br />
Священний плід — і накладались<br />
Одна на одну, як вінки.<br />
…А язики — з усіх скалубин,<br />
Бо помічали первогріх;<br />
Лущились губи — падав сміх,<br />
І німбами змикались зуби…<br />
— Іванку, сиплються суниці,<br />
Лоскочуть солодко, Іва…<br />
І білий лебідь з рукава —<br />
Яка червона голова!..<br />
З якої він напивсь криниці,<br />
Іва… а…<br />
А я малюю.<br />
На столі — крило, як віяло донизу.<br />
Очі пропущені крізь призму,<br />
І голова, і голова…<br />
Лиш пензлем підведу —<br />
Упала<br />
(Так в скипень в себе пада ртуть).<br />
Я ж не покину на поталу,<br />
Бо птицю лебедем зовуть.<br />
І обскубуть.<br />
Я піднімаю.<br />
А зуби жевріють — диви!<br />
Свічками коло голови.<br />
Гей, зоре, зоре!<br />
Якою з’явишся на світ?<br />
Чи слід являтись, чи не слід —<br />
Мертворожденною на лід<br />
Впадеш. Хай буде так.<br />
Лиш не різьбись в сузір’ї Лева,<br />
Не вгвинчуйсь в небо металеве,<br />
В тавро прокляте — Зодіак…<br />
— Іванку, чуєш лебедят,<br />
Чи то зоря, а чи одміна,<br />
Стань поруч, любий, на коліна.<br />
І будем в Господа благать<br />
Суцвіть і сутінків купелі,<br />
І оселі для лебедят.<br />
Невинна фарба червоніє,<br />
Горить слізьми на полотні;<br />
Так в земляній горить пітьмі<br />
Плодоспрямоване коріння.<br />
Роздягають,<br />
Роздирають,<br />
Тихо руки потирають:<br />
Помирає, помира… помаранчеві уста…<br />
— Ах, не так, не так, не так…<br />
Язики, ніби брязцала,<br />
Язики, мов ярлики,<br />
До палітри прилипали,<br />
До притомної руки.<br />
Пензель б’є по голові,<br />
Коли лебідь оживає,<br />
Коли лебідь — геть в крові,<br />
Ледь повіки піднімає.<br />
Вгору, вниз і — навпаки,<br />
Більше долу, ніж угору…<br />
Тягнуть, тягнуть ярлики<br />
Крила й слово до мажору.<br />
Зоре, зо…<br />
Звідки ти на полотні?<br />
Сутінь шибку проломила,<br />
І зостались на вікні<br />
Велетенські твої крила.<br />
Не протислася уся —<br />
Жеврієш в зіницях птиці.<br />
Язиків довкіл косяк,<br />
Нашорошених, як глиця:<br />
— Ах, не та, не та, не так!..<br />
Цокотіли соковито.<br />
Слово бігло, мов мідяк,<br />
Лунко пущений по плитах.<br />
— Чуєш, любий, лебідь сів,<br />
Шию гне для поцілунку,<br />
І для нашого притулку<br />
Підніма крило в росі.<br />
— Чуєш?<br />
— Чую…</p>

<div>




</div>

<p>***</p>

<div></div>