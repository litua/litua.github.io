<strong>Павло Мовчан – Відстань </strong>
<p>Сотворителю повітря,<br />
розокремлено весь світ…<br />
Кличу голосом сирітним<br />
тужно свій далекий рід.<br />
Кличу матір, кличу матір:<br />
голос сіється пилком.<br />
Сотворителю крилатий,<br />
я відірваним листком<br />
кружеляю над травою,<br />
клаптик тіні волочу;<br />
мов бджола, женусь за роєм,<br />
Та, либонь, не долечу.<br />
І не зменшується відстань<br />
поміж сущуми в житті…<br />
Та й не затишно у місті<br />
так мені, як сироті.<br />
Тут і там — високі стіни,<br />
дах при дахові, мов склеп,<br />
чорна хмара пахне сіном,<br />
з неї виткнувсь гострий серп…<br />
Сотворителю безодні,<br />
мені погляд вкороти,<br />
щоб не бачив ям холодних<br />
і не прагнув висоти…<br />
Важче — що не день — ступати,<br />
швидше проминає час…<br />
Що не день, я, тату, брате,<br />
наближаюся до вас.<br />
Та, наблизившись до мертвих,<br />
кличу я живих, живих,<br />
а повітря — мов роздерте,<br />
бо не чуть ні цих, ні тих…</p>

<div>




</div>

<p>***</p>

<div></div>