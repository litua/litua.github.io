<strong>Леся Українка – «Квіток, квіток, як можна більше квітів…»</strong>
<p>Скупа весна твого скупого краю</p>
<p>Мені квіток багато не дала,<br />
Тим спогадом собі я серце краю,<br />
Як я тобі в дарунок їх несла.<br />
То був останній дар.<br />
«Квіток, квіток, як можна більше квітів</p>
<p>І білого серпанку на обличчя,<br />
Того, що звуть ілюзією…» Боже!<br />
Як часто ті слова вчуваються мені<br />
Посеред ночі: «Квітів, безліч квітів!<br />
Я ж так любив красу!..» Мій бідний друже,<br />
Я принесла тобі всі квіти, що дала<br />
Скупа весна твого скупого краю,<br />
Я всі зібрала і в труну вложила,<br />
Всю ту весну убогу поховала.<br />
Як мало нам квіток дало життя,<br />
А ми ж їх так любили! Чом, мій друже,<br />
Ми не зростили більше їх для себе<br />
В якому зільнику?.. Даремні жалі!<br />
Ти спиш в землі між мертвими квітками,</p>

<div>




</div>

<p>І страшно думати мені про них<br />
І про твій сон, я краще знов укрию<br />
Серпанками ілюзії твій сон,<br />
Щоб не чіпать страшних містерій смерті;<br />
Я досить слухала її прелюдій,<br />
Вони мені морозили всю кров,<br />
Вони мене у камінь обертали;<br />
Я досі того вимовить не можу,<br />
Чого мене навчила пісня смерті.<br />
Ні, ні, мій друже, спи спокійно, спи,</p>
<p>Я не скажу нікому слів таємних.<br />
Квіток просив ти? дам тобі їх більше,<br />
Ніж та ворожая весна дала,<br />
Весна та люта, що тебе забрала.<br />
Я дам живих квіток, зрошу їх кров’ю,<br />
І заблищать вони, немов рубіни, –<br />
Не так, як ті бліді, убогі квіти<br />
Весни лихої, – і не будуть в’януть,<br />
І в землю не підуть, і не умруть,<br />
І ти знов оживеш в вінку живому</p>
<p>Живих квіток; ілюзії серпанок,<br />
Серпанок мрій моїх тебе скрасить,<br />
Та не закриє, будеш ти сіяти,<br />
Як промінь сонця в мареві легенькім,<br />
Що стелеться по золотому полі.<br />
Нехай собі минає рік за роком,<br />
Нехай мій вік уплине за водою,<br />
Ти житимеш красою серед квітів,<br />
Я житиму сльозою серед співів.</p>
<p>7.06.1901</p>

<div></div>