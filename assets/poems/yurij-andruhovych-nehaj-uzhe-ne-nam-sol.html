Юрій Андрухович – Нехай уже не нам – солодкі ягоди…<p>Нехай уже не нам — солодкі ягоди<br />
й вода з ключа, шовкова і правічна,<br />
і дві легкі долоні, спраглі злагоди<br />
в тремкому палі, мов на вітрі свічка,</p>
<p>нехай уже не нам — ліхтарна вулиця<br />
з нічним кафе, підсвіченим і теплим,<br />
і все, що продається та купується,—<br />
нехай уже не нам, а ми потерпим,</p>
<p>спокуси обійдемо, ніби торжища,<br />
де на вагу оздоб — тіла мосяжні,<br />
де радощі, немов цупкі полотнища,<br />
купецтво переміряло на сажні,</p>

<div>




</div>

<p>ранкові небеса й луги незаймані,<br />
і хліб, що голубам на площі кришим,<br />
і надписи, полишені на камені,<br />
нехай уже не нам — нехай мудрішим…</p>
<p>А все ж і нам принаймні мить дарована,<br />
але така блаженна і тонка:<br />
ця ніч на нас накинута покровами,<br />
і ти течеш до мене, як ріка.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>