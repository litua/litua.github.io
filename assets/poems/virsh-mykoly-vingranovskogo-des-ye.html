<strong>Микола Вінграновський – Десь є там яр у глибині полів…</strong>
<p>Десь є там яр у глибині полів,<br />
Десь є там я над яром тим дніпровим.<br />
У тім яру на темнім дні діброви<br />
В цю білу провесінь до себе я розцвів.</p>
<p>І день і ніч, і нощеденно в цвіті<br />
Цвіту собі у тім яру в полях.<br />
В моїх руках гніздо складає птах,<br />
Яєчко ронить в руки білоквіті.</p>

<div>




</div>

<p>Не журюся. Не плачу. Мені добре.<br />
Дніпро під тінню хмари — лю-лі-лю.<br />
Іван-гора над яром спину горбе,<br />
Несе під гору все моє “люблю”.</p>
<p>Люблю — не журюся, люблю — не плачу — небо.<br />
Вчорашню тінь коханої люблю.<br />
Десь є там яр, де я цвіту до себе,<br />
І тим єдиним цвітом я не сплю.</p>
<p><em>1962</em></p>

<div></div>