<strong>Павло Мовчан – Біля братської могили </strong>
<p>Незримо, але чітко мінився хмари профіль.<br />
В проміжках між дощами спалахували кохви<br />
і, висвітливши сутінь, заціпеніли в страсі,<br />
бо, як і ти, уздріли провали чорні в часі.<br />
З тих непомітних щілин тягло липкою цвіллю<br />
і листя вибивалось несправжнє, побіліле…<br />
І чувся плач: «Синочку, гіркий мій полиночку,<br />
чого ж ростеш далеко ти на чужім горбочку?..»<br />
Щоб зір не провалився, я притулив долоні —<br />
на пучках і на листях окалини солоні.<br />
То парафін із хмари? Чи захололе світло?<br />
У чорному проваллі полин цвіте сирітно.<br />
Долоні піднімаю, щоб затулити отвір<br />
в проламаному часі, та голос б’є скорботний:<br />
«Ой не впаде ж соненько на твою головоньку…<br />
Ой прийди хоч дощиком та й до свого домоньку…»</p>

<div>




</div>

<p>***</p>

<div></div>