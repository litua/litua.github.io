<strong>Микола Руденко – Голос моря</strong>
<p><em>Голос моря — звукове явище над поверхнею моря. </em><br />
<em>Люди­на голосу моря не чує. Мож­ливо, його чують </em><br />
<em>деякі мор­ські тварини. </em><br />
<em>УРЕ</em></p>
<p>Вставало море стоголово,<br />
Кипіли білі буруни.<br />
І я почув те віще слово,<br />
Що долинає з глибини.</p>
<p>Не клекіт хвиль, не шум прибою —<br />
Для нас ті звуки не нові,<br />
За далиною голубою<br />
Я бачив образи живі.</p>
<p>І споглядав, прогнавши страхи,<br />
Як линуть із високих сфер<br />
Напівжінки і напівптахи,<br />
Що їх створив сліпий Гомер.</p>

<div>




</div>

<p>Цвітуть жагою молодою<br />
Жіночі трепетні вуста,<br />
І повисають над водою<br />
Сади й небачені міста.</p>
<p>У тих садах стоять палати,<br />
Вгорі сузір’їв течія.<br />
Тут символом вхідної плати<br />
Є добровільна смерть твоя.</p>
<p>Тут сяйво сонячної вроди<br />
У рисах неземних облич…<br />
О, голос моря, клич природи —<br />
Одвічний материнський клич!</p>
<p>Чиї в тобі розлито звуки —<br />
Вітрів, дельфінів чи зірок?<br />
Уже від казки до науки<br />
Лишається єдиний крок.</p>
<p>А десь у гомоні людському<br />
Встає запитання старе:<br />
Помре у голосі морському<br />
Твій звук земний чи не помре?</p>

<div></div>