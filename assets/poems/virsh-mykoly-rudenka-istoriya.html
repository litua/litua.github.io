<strong>Микола Руденко – Історія</strong>
<p>Вставали, мужні і прямі,<br />
Сини віків, сини планети.<br />
Щоб не конати у ярмі,<br />
Ішли на списи й кулемети.</p>
<p>А десь в обозі торохтів<br />
Той, хто війну вважає грою —<br />
Хто завтра надішле катів,<br />
Щоб голову зітнуть герою.</p>

<div>




</div>

<p>Ви й не помітите самі,<br />
Як запанує він усюди.<br />
І знов застогнете в ярмі,<br />
Що назви іншої здобуде.</p>
<p>І все повториться колись —<br />
Нові бої, нові поразки…<br />
Лише історик, вчений лис,<br />
Заслужить орденів і ласки.</p>
<p>З подій відмивши сльози й кров,<br />
Він факти виглянцює строго,—<br />
Неначе млин оцей молов<br />
Криваве мливо лиш для нього.</p>

<div></div>