Юрій Андрухович – Це столиця держави. Тут досить людно…<p>Це столиця держави. Тут досить людно.<br />
І не досить зелено для ботанік.<br />
Хоч насправді це ніби судно /чи судно?/<br />
і не так ковчег воно, як титанік.</p>
<p>Досить людно, й тому нестача киснева<br />
Як і всюди, найбільше невдах і дурнів.<br />
Кожен з них, не добігши до брами неба,<br />
має право на прах і на місце в урні.</p>
<p>Я, здається, писав, що вдягаю робу.<br />
я, крім того, навчився слова гглаголюх,<br />
пити квас, осягати душу народу<br />
і ходити синім від алкоголю,</p>

<div>




</div>

<p>грати в карти, чифірити /рок до ранку/,<br />
пити спирт, розумітися на похміллі,<br />
черевики чистити об фіранку<br />
і тримати душу в чорному тілі,</p>
<p>я навчився божитися, присягати,<br />
розрізняти на смак дукатські, явські,<br />
я навчився нічого не досягати<br />
і плювати в стелю цілком по-графськи,</p>
<p>розглядати дерево, як нагоду<br />
для висіння, втілену ще в насінні.<br />
Я тепер як ніде близький до народу.<br />
Покажи цей лист усім в Україні.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>