<strong>Осип Маковей – Колисанка</strong>
<p>Сидять пани над Невою<br />
та поникли головою,<br />
місяцями раду радять<br />
над правами, що не вадять,<br />
що не вадять з них нікому  —<br />
все лишають по-старому.</p>
<p>Межи ними пан граф Вітте<br />
все лиш каже: «Ви заждіте!<br />
Я придумаю вам Думу,<br />
що наробить много шуму<br />
над Невою і над Доном,<br />
по всім світі за кордоном.</p>

<div>




</div>

<p>Що урву тут, там надточу,<br />
а все буде, як я хочу;<br />
коза ціла і вовк ситий,<br />
пан багатий, хлоп небитий.<br />
Хто умре, то вже не встане,<br />
по зимі весна настане,<br />
по весні настане літо,</p>
<p>буде тепло по всім світу,<br />
а по літі буде зимно,  —<br />
тож-то буде людям дивно!<br />
І так буде рік за роком,<br />
лиш розважно, крок за кроком,<br />
жити будуть всі щасливо,<br />
тільки ждіть ще терпеливо.<br />
Циркулярів ще напишу,<br />
всю Росію заколишу.<br />
Ой ходить сон і дрімота  —<br />
се усе моя робота…»</p>
<p><em>1906</em></p>

<div></div>