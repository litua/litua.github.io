<strong>Ольжич Олег – Риплять і квилять двоколесі мажі…</strong>
<p>Риплять і квилять двоколесі мажі,<br />
Худоба чорну куряву здіймає,<br />
А голоси важку, неясну пряжу<br />
Снують під степом, сірим і безкраїм.</p>

<div>




</div>

<p>Земля! Земля! Плодюча, повногруда!<br />
Як та, невірна, де родила мати!<br />
Ти приймеш сім’я вибраного люду!<br />
А дикуни — їх можна відогнати.</p>
<p>Жінки надвечір поновлять розмови,<br />
Що полуднева спека перервала…<br />
А руки, руки тільки прагнуть знову<br />
Допастися до предківського рала.</p>

<div></div>