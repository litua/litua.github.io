<strong>Павло Мовчан – “Щось не збагну, чи поле стало меншим…” </strong>
<p>Щось не збагну, чи поле стало меншим,<br />
чи ліс далекий ближче підступивсь?<br />
Чи я не той! І вже отак не вперше:<br />
ступаю вгору — падаю униз.<br />
Навикле око змін не помічає:<br />
все той же ліс і лінія снігів,<br />
і небо — те ж. Але мотив печалі<br />
на бадилині вимерзлій бринів.<br />
Коловся лід, і тріщина тоненька<br />
мережила повітря крижане,<br />
стискалось серце, наче цвях в обценьках —<br />
і радість тиха обняла мене.<br />
Чи рік додавсь, чи, може, віднялося<br />
тепла від тіла, пильності з очей,<br />
чи холодом волосся налилося<br />
і голову схиляє до плечей.<br />
І що не крок, то — сходинка донизу:<br />
ось-ось заступиш обрій і впадеш<br />
в безодню неба, в безвість вічно сизу,<br />
прорвавши сплети снігових мереж.<br />
І слідкома летітиме відлунок,<br />
і грудка снігу спину дожене,<br />
і глибина, як вічний поцілунок,<br />
вуста, розняті вигуком, замкне.</p>

<div>




</div>

<p>***</p>

<div></div>