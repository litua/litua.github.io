<strong>Андієвська Емма – Натюрморт з клаксоном (сонет)</strong>
<p>Стіл  з  оніксу,  де  папороть  густа.<br />
Дві  сливи.  Порцеляновий  мікадо.<br />
В  прозору  віспу  виноград  закутий<br />
І  пара  (статуетка),  що  –  чарлстон,  –</p>
<p>З  долоню  ледь,  а  тіні  аж  до  стін,<br />
Сокира  замінила  мирний  кодекс.<br />
Мосяжну  масу  на  всі  боки  кила,<br />
І  тільки  далі  невеличкий  стенд,</p>

<div>




</div>

<p>Де  всі  канали,  –  коло  кульмінацій,<br />
Що  –  без  риштовань,  –  духа  будівництво,<br />
У  надсвіти.  –  Лиш  варту  б  незугарну,</p>
<p>Яка  –  поріг  –  й  перевертає  гори,<br />
Чи  оболонка  дійсности  міцна.<br />
Лежить  свідомість  –  і  ніяк  з  півсну.</p>

<div></div>