Франко Іван – Товаришам з тюрми<p>Обриваються звiльна всi пута,<br />
Що в’язали нас з давнiм життем;<br />
З давнiх брудiв i думка розкута —<br />
Ожиємо, брати, ожиєм!</p>
<p>Ожиємо новим ми, повнiшим<br />
I любов’ю огрiтим життєм;<br />
Через хвилi мутнi та бурливi<br />
До щасливих країв попливем.</p>
<p>Через хвилi нещасть i неволi,<br />
Мимо бур, пересудiв, обмов,<br />
Попливем до країни святої,<br />
Де братерство, i згода, й любов.</p>
<p>Ми ступаєм до бою нового<br />
Не за царство тиранiв, царiв,<br />
Не за церков, попiв, анi бога,<br />
Нi за панство неситих панiв.</p>
<p>Наша цiль — людське щастя i воля,<br />
Розум владний без вiри основ,<br />
I братерство велике, всесвiтнє,<br />
Вiльна праця i вiльна любов!</p>

<div>




</div>

<p>Треба твердо нам в бою стояти,<br />
Не лякаться, що впав перший ряд,<br />
Хоч по трупах наперед ступати,<br />
Нi на крок не вертатися взад.</p>
<p>Се ж остатня вiйна! Се до бою<br />
Чоловiцтво зi звiрством стає,<br />
Се поборює воля неволю,<br />
“Царство боже” на землю зiйде.</p>
<p>Не молiться вже бiльше до бога:<br />
“Най явиться нам царство твоє!”<br />
Бо молитва — слаба там пiдмога,<br />
Де лиш розум i труд у пригодi стає.</p>
<p>Не вiд бога те царство нам спаде,<br />
Не святi його з неба знесуть,<br />
Але власний наш розум посяде,<br />
Сильна воля i спiльний наш труд.</p>
<p>автор: <strong><a href="http://onlyart.org.ua/?page_id=5042">Франко Іван</a></strong></p>

<div></div>