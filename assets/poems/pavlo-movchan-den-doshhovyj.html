<strong>Павло Мовчан – День дощовий </strong>
<p>Тлумом тиснеться дощ у ворота,<br />
і від тиску паркан аж гуде,<br />
облітає, сплива позолота,<br />
іржавіє облуплений день…<br />
Обплітаючи раму руками,<br />
відлітаєш на повен свій зріст:<br />
тягне сутінь удаль, наче камінь,<br />
в прямолеті — незвіданий зміст.<br />
І летить упритул за тобою<br />
об’єм житла — повітряний куб,<br />
він розчавить тебе пустотою<br />
і спустошить, припавши до губ.<br />
Та летюче вікно кружеляє,<br />
під руками скрипить рами вісь,<br />
утла одіж, мов тинк, облітає,<br />
тінь іде за дощами навкіс…<br />
Менше, менше тебе щохвилини,<br />
шар за шаром змивається плоть,<br />
затікають у горло краплини,<br />
щоб всередині шклом захолоть.<br />
Простір, всотаний променем зору,<br />
дух ущільнює, вищить єство…<br />
Глянуть збоку — летить щось прозоре,<br />
перекреслене рами хрестом.</p>

<div>




</div>

<p>***</p>

<div></div>