<strong>Павло Мовчан – “Чому нам радісно буває…” </strong>
<p>Чому нам радісно буває,<br />
з дороги збившись, заблукать,<br />
і крикнуть радісно з одчаю?<br />
Яка це справді благодать —<br />
прийнявши в очі неба холод,<br />
за рухом піристих хмарин<br />
лежать і стежить. А довкола<br />
перебіг вітру, часу плин…<br />
Безклопітство порожніх рук<br />
пришиє до трави павук,<br />
тепло вбере земля, як губка,<br />
розчиниться прозора думка,<br />
і ти, споріднений, дводольний<br />
з безвічним світом надовкольним,<br />
нарешті радісно збагнеш,<br />
що ти не мав ніколи меж.</p>

<div>




</div>

<p>***</p>

<div></div>