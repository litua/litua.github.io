<strong>Микола Руденко – Відтоді, як на Калці князь Мстислав…</strong>
<p>Відтоді, як на Калці князь Мстислав<br />
Спізнився вийти в бій із чорториїв,<br />
А галицький Мстислав полки послав<br />
За Галич помирати і за Київ;</p>
<p>Відтоді, як Данило аж упрів,<br />
Татар вкладаючи в азовській глині<br />
І не один з мужів–богатирів<br />
Позаздрив цьому князеві–дитині;</p>
<p>Відтоді, як князі, злякавшись ран,<br />
Втекли ще до татарського приходу,<br />
А він, Данило, боронить киян<br />
Із Галича поставив воєводу;</p>

<div>




</div>

<p>Відтоді, як річкова глибина<br />
Просякла кров’ю предків знаменитих —<br />
В боях веде перед Галичина,<br />
Щоб український рід оборонити.</p>
<p>Йдуть лицарі за нас на смертну грань,<br />
А ми ховаємось — і нам не сором.<br />
Ми навіть не шкодуємо старань,<br />
Щоб їх, звитяжців, таврувати хором.</p>
<p>Ми служимо тому, хто жар гребе,<br />
Встромляючи у нього наші руки.<br />
Коли ж, коли спитаємо себе:<br />
Чиї ми діти і чиї онуки?</p>
<p><em>25.04.1981</em></p>

<div></div>