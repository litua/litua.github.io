<strong>Дмитро Павличко – Із Чечні приходять домовини </strong>
<p>Із Чечні приходять домовини —<br />
Діти України, як вуглини,<br />
Вгорнуті в російську корогву.<br />
Плачте, матері, й копайте ями,<br />
І хрести поставте над синами,<br />
Що пішли вмирати за Москву.</p>
<p>Це за те нам кара із ганьбою,<br />
Що не стали ми самі собою,<br />
Що в законі ницого хахла —<br />
На кривавій службі в свого ката —<br />
Живемо і гинем, як бидлята,<br />
Прагнучи лиш їдла й барахла!</p>
<p>Це за те нам кара, що Вітчизну<br />
Ми приймали, наче даровизну —<br />
Перстень із вельможної руки,<br />
Що світили нам чужі клейноди,<br />
І за них, а не за світ свободи,<br />
Бились ми, захланні жебраки.</p>

<div>




</div>

<p>Триста літ із нас виймали душі<br />
І гетьманів брали на катуші,<br />
Жерла нас імперії вошва,<br />
І за те, що стали ми рабами,<br />
Віддали душі собори й храми,<br />
Платить домовинами Москва.</p>
<p>Добре платить, бо й цього не варті<br />
Слуги, що в андріївськім штандарті,<br />
У кривавім попелі Чечні<br />
З чорного розбою, із погрому<br />
Повернулись крадькома додому,<br />
До навік забутої рідні.</p>
<p>Плачте, матері, й копайте ями,<br />
І хрести поставте над синами,<br />
Що пішли вмирати за Москву,<br />
За тупого, п’яного вандала,<br />
І моліться, щоб не викидала<br />
Їх земля в опівніч грозову.</p>
<p>***</p>

<div></div>