<strong>Тарас Шевченко – Не вернувся із походу</strong>
<p>Не вернувся із походу<br />
Гусарин-москаль.<br />
Чого ж мені його шкода,<br />
Чого його жаль?<br />
Що на йому жупан куций,<br />
Що гусарин чорноусий,<br />
Що Машею звав?<br />
Ні, не того мені шкода;<br />
А марніє моя врода,<br />
Люде не беруть.<br />
А на улиці дівчата<br />
Насміхаються, прокляті,<br />
Гусаркою звуть.</p>

<div>




</div>

<p><em>[Друга половина 1848, Косарал]</em></p>

<div></div>