<strong>Павло Мовчан – Літо</strong>
<p><strong>1. Початок</strong></p>
<p>З кожним днем вікна ширшають.<br />
Бузковим холодом омито і шию, і плечі.<br />
А сухе коромисло долоню студить.<br />
Ой сивим волосом пополам розділимо час,<br />
і вкопаєш стовпці, щоб до слова «оселя»<br />
дочленувати «за-ти-шок»…<br />
Людяно стане… виспівано стане… хороше стане…<br />
І закотиться горошина, і вип’є землю під хатою,<br />
та й, розсунувши напільні дошки, проб’є і стелю:<br />
видно-виденно… на змієвих валах чатівники…<br />
і підперезано наші землі стьожкою неба<br />
та ще й відвагою…<br />
Ані стрілою прошити того валу,<br />
ані оком зизим пройняти…<br />
На половецьких вилицях гостриться вітер,<br />
дійні кобили дають<br />
снагу їм, та земля під ногами<br />
тут же її висмоктує…<br />
Круглі коліна в тих бранок,<br />
ще не перейнятих… в мушлях долонь<br />
перлини пестощів… І похіттю розпалюється<br />
уява… Та виблискує<br />
промінь, мечем відкинутий, і стулює щілини віч…<br />
І стовпи вихору виростають на обрії…<br />
— Криниця! — кричу. І випливає відро,<br />
повне бузкового цвіту…<br />
Шиферні покрівлі, хати-кам’яниці,<br />
снують мотоцикли, гримить радіола.<br />
І твоє плече урівноважує минуле й теперішнє…<br />
І не прошу напитися,<br />
бо розхлюпать боюся твій образ в очах своїх…<br />
І піднявши до неба очі, кричу: криниця!<br />
О невглибима, о солоденна, о невситима…<br />
о життєтворна…<br />
Чим вище в небо, тим глибше в землю…<br />
і навпаки…</p>

<div>




</div>

<p><a name="2"></a></p>
<p><strong>2. Кінець</strong></p>
<p>Виростать на пеньку<br />
і доточувати тінь власну жайвором.<br />
Дрібно росте й трава для приязні,<br />
і крадькома підсипаю насіння за пазуху,<br />
а тінь твою хутко взеленює надміром зелені.<br />
Котять порожню діжку дітваки десь поза спиною,<br />
чути: гуде днище остудженим голосом.<br />
— Де твій притулок? —<br />
Вітром відказуєш, зжовклою пусткою!<br />
Ш-ш-ш-ш-ш…<br />
Солодко в роті — ні слова на марницю…<br />
— Хліб твій чому пополам не розламаний?..—<br />
Т…х…ше-е…<br />
Сонце є сонце, і більшим його ти не висловиш…<br />
Камінь по каменю — змочуєш пучку у розчині,<br />
зернятком кожен слідок ми замічуєм,<br />
рогом міряєм бджіл коло вуликів<br />
і величаємось коротко — досвідом…<br />
Ось уже й річка, і вал понад нею —<br />
високо-високо…<br />
Пень підломився, і жайвір в пониззі далекому…<br />
Так ось і підеш, вщертований пам’яттю,<br />
кругла дорога твоя — все за сонцем скресаючим…<br />
Вільному — воля,<br />
дорога ж — для певності…</p>
<p>***</p>

<div></div>