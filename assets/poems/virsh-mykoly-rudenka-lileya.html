<strong>Микола Руденко – Лілея</strong>
<p>Де небо зажурилось над землею,<br />
Де голос пташки завмирає в кленах,<br />
Серед латаття водяна лілея —<br />
Мов білий Сіріус між хмар зелених.</p>
<p>Але щоб дух людський у неспокої<br />
Дістав наснагу від її цвітіння —<br />
Серед намулу й гнилизни слизької<br />
Повинно в муках корчитись коріння.</p>

<div>




</div>

<p>Раніш далеко від людського ока<br />
Вона з коріння візьме лушу білу —<br />
Лише відтак її мета висока<br />
Підійме на поверхню, вже дозрілу.</p>
<p>Тож хай отам, де вільне сонце гріє,<br />
Де люди звикли до безкарних творень,<br />
Моя духовна квітка заяскріє —<br />
Бо родить нині<br />
Тільки чорний корінь.</p>
<p><em>25.10.1980. Мордовія</em></p>

<div></div>