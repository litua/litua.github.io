<strong>Мозолевський Борис – Освідчення</strong>
<p>У тім саду, де вишні спіли<br />
І місто снило віщі сни,<br />
Колись міщанство знавісніле<br />
Мене притисло до стіни.</p>
<p>Воно поріддям хизувалось,<br />
По шию сидячи в багні.<br />
Воно саме собі здавалось<br />
Єдиним сонцем у вікні.</p>
<p>Воно на всі мої зітхання<br />
Сміялось: що таке душа?<br />
Воно кривилось: що — кохання,<br />
Як за душею ні гроша?</p>
<p>Воно рекло про те, що раю<br />
Не може бути в курені.<br />
Що краще жити в хаті скраю,<br />
Ніж лізти в січі навісні…</p>

<div>




</div>

<p>А я любив його, міщанство…<br />
Обличчя ніжного овал…<br />
Я ті вуста, примару щастя,<br />
Себе забувши, цілував.</p>
<p>Ні, не пручалось! — дозволяло.<br />
Бо квітли зорями світи.<br />
Бо і саме, напевне, хляло<br />
Без чистоти і теплоти.</p>
<p>Бо сподівалося: притихну,<br />
Піду за ним на манівці.<br />
І власну матиме притику,<br />
І журавель, гляди, в руці…</p>
<p>Та не взяла мене отрута,<br />
Той мед — солодкий, аж гіркий.<br />
Порвав, неначе власні пута,<br />
До нього всі свої стежки.</p>
<p>Кого сьогодні обіймає?<br />
Кому дає свої вуста?<br />
Яку із того користь має?<br />
А втім, яка мені біда?</p>

<div></div>