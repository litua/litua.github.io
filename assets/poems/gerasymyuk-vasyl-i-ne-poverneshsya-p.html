<strong>Герасим’юк Василь – І не повернешся повік…</strong>
<p>І не повернешся повік<br />
з пустелі у гаї.<br />
Цей рік, твій тридцять третій рік,<br />
припав на рік змії.</p>
<p>Не сатана тебе терзав,<br />
скоряв не Азазель.<br />
Твій голод – жовтий дух отав –<br />
не чорний дух пустель.</p>

<div>




</div>

<p>Допоки ти ще людський син,<br />
ти не підеш один,<br />
бо ще підводить із колін<br />
наш затонулий дзвін.</p>
<p>Вертатись до яких начал,<br />
кубла якого жал?<br />
І просиш: “Отче, укріпи!..”<br />
І чуєш: “Відступи!..”</p>

<div></div>