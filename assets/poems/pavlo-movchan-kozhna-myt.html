<strong>Павло Мовчан – Кожна мить </strong>
<p>Як холодно в небесній висоті,<br />
і птахів перельоти золоті<br />
нам кажуть шлях, аби і зір підносивсь<br />
і падав згодом із зими<br />
у осінь…<br />
Печальний ключ, затнувшися у леті,<br />
понизив погляд, бо і сам поник,<br />
метелками сухого очерету<br />
з очей був зметений. І тільки мідний крик<br />
стирчав оклично в небі благовіснім,<br />
і круто повернувся мій язик,<br />
аби сказать: — Що зриме, то не дійсне!<br />
Бо десь не гасне ряхтяна звіздиця,<br />
і мати — десь, і ти, любове, — десь!<br />
В лусці лискучій море, мабуть, сниться,<br />
і птахотіні, гинучі з очесь…<br />
Бо там, в мені, в родовищі, в нічому<br />
зерно запідвіконне пророста,<br />
і мати зранку проклинає втому,<br />
знімаючи снядявого ґнота…<br />
Обід зготує, та не буде їсти,<br />
гостей глухих гукаючи щодня…<br />
І день присяде, наче тісто в діжці,<br />
та вийде з порожнечі вся рідня<br />
і так обступить, так обсяде колом,<br />
що тісно стане і забракне слів;<br />
і скаже наймізинному: — Миколо!<br />
Пряженю їж, з дороги ж — зголоднів…—<br />
Ще довго не вщухатиме розмова,<br />
собі відповідаючи за всіх,<br />
враз задріма, аби, збудившись знову,<br />
дивитися печально на поріг…<br />
…І ти, незрима, так в мені присутня,<br />
моя любове, як саме життя,<br />
що кожна згадка — спогад про майбутнє,<br />
а кожна мить — піщинка забуття…</p>

<div>




</div>

<p>***</p>

<div></div>