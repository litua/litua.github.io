<strong>Руданський Степан – Голе-голе моє поле!..</strong>
<p>Голе-голе моє поле!<br />
Де ж ви, ясні квітоньки?<br />
Позгасали, поспадали,<br />
Як на небі зіроньки.</p>
<p>І стебло пересхло,<br />
Як билина, полягло.</p>
<p>Діти-діти, мої квіти!<br />
Як погляну я на вас,<br />
Серце мліє, каменіє,<br />
Що цвіли ви тільки раз.</p>
<p>Раз росли, раз цвіли<br />
І без долі опали.</p>
<p>Не для ділка свого бджілка<br />
Вас ізссала, як дитя, —<br />
То жарою, як марою,<br />
Перервало вам життя.</p>

<div>




</div>

<p>І роси ні сльози<br />
Не спадало для краси.</p>
<p>І дівчина, як калина,<br />
Вас не рвала на косу —<br />
Вас зірвали-розірвали<br />
Вітри буйні без часу!</p>
<p>І без літ на весь світ<br />
Розпустили в’ялий цвіт.</p>
<p>Доле-доле, моя доле!<br />
Верни ж мої квітоньки,<br />
Верни діти, мої квіти,<br />
Верни ж мої зіроньки!</p>
<p>Але ба — не сівба!<br />
Не мине моя журба!</p>

<div></div>