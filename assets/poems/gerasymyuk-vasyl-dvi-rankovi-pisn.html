<strong>Герасим’юк Василь – Дві ранкові пісні</strong>
<p><em>Альби</em></p>
<h4><strong>1</strong></h4>
<p>Ми підійшли до церковних стіл<br />
і стояли до рана.<br />
А потім я лишився один.<br />
Я тут один, кохана.</p>
<p>Я зостаюсь, моя золота.<br />
Тому, що я тут, моя зоре,<br />
сіла вранці на коні чота,<br />
та, яка вмила гори.</p>
<p>Я тут один, моя золота.<br />
Тому, що я тут віднині,<br />
сіла вранці на коні чота,<br />
та, яка не загине.</p>
<p>Та, яка завтра впаде, як сніг,<br />
і вкриє мене, моя рідна.<br />
І серце моє — навіть з рук твоїх<br />
відскочить від того світла.</p>
<p>Так нам випало: впасти і йти —<br />
в пустелі, в тайзі, в тундрі —<br />
допоки те світло буде текти<br />
в кожнім зірванім бункері.</p>
<p>Я тут не в засідці, не на посту,<br />
я тебе жду, моя пташко.<br />
Ти прилітай на черешню ту,<br />
якою святили паску.</p>
<p>Ти прости мені, серце моє,<br />
цвіт білий, листя зелене.<br />
У Господа Бога кара ще є.<br />
Є кара для мене.</p>
<p>…Це наша черешня. Вона легка.<br />
Її обняла моя мила,<br />
бо я попросив, щоб її рука<br />
мого коня пристрелила.</p>

<div>




</div>

<h4><strong>2</strong></h4>
<p>Водохреще моє, Відорщі,<br />
мій Йордан, от нарешті мій.<br />
Ти прийшла, щоб закрити очі.<br />
І шепочуть тобі: “Обмий”.</p>
<p>Встала б мати зібрати сина,<br />
одвернути тебе: “Не руш”.<br />
Палахкоче твоя хустина —<br />
темна явида змінних руж!</p>
<p>Водохреще моє, Відорщі,<br />
мій Йордан, мій свячений сніг.<br />
Я обняв його серед ночі<br />
й задушити його не зміг.</p>
<p>Ти в снігу стоїш на Відорщі,<br />
хустку крик зірвав і поніс.<br />
На смереці вона тріпоче —<br />
зачепилась за Чорний Ліс.</p>
<p>Смеречина втримала хустку,<br />
на чоло тобі опуска.<br />
Щоб твій голос гладив галузку,<br />
пий свячену воду з дзвінка!</p>
<p>Я лежу в снігу на Відорщі,<br />
Тобі шепчуть: “Мерця обмий…”<br />
По мені ще повзають воші —<br />
значить, я ще трохи живий.</p>
<p>Не віддам свою темну ружу,<br />
навіть ангелові не дам.<br />
Ти мою палаючу душу<br />
над чолом несеш на Йордан.</p>
<p>…Вранці водохресної днини<br />
поцілуй мене, чуєш? Вмить<br />
в небо вистрілять карабіни.<br />
Хустка з губ моїх відлетить.</p>

<div></div>