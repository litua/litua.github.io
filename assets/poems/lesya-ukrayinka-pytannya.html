<strong>Леся Українка – Питання </strong>
<p>Що ти говориш, любко моя мила?<br />
Се наче грім з ясного неба впав!</p>
<p>Чи я тебе не щиро покохав?</p>
<p>Ні! Певне, ти мене ніколи не любила!</p>
<p>Журливо ти хитаєш головою<br />
І кажеш: «В нас дороги розійшлись».</p>
<p>О ні, я вірю – зійдуться колись,</p>

<div>




</div>

<p>З’єднаємось навіки ми з тобою.</p>
<p>Я поборю найтяжчі перешкоди,<br />
Я маю силу, я мов дуб міцний,</p>
<p>Я дам тобі притулок затишний,</p>
<p>Обороню від лютої негоди.</p>
<p>Мовчиш, мій друже ясний, і зітхаєш…<br />
Твоя душа за мною не жалкує,</p>
<p>А тільки серце вражене сумує,</p>
<p>І жаль тобі, що ти мене кохаєш.</p>

<div></div>