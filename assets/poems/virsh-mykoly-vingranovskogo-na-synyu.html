<strong>Микола Вінграновський – На синю синь води лягла від хмари тінь…</strong>
<p>На синю синь води лягла від хмари тінь,<br />
Посумувала хмара за собою.<br />
До вечора іде, холонучи, теплінь<br />
І тулиться до каменя щокою.</p>
<p>Складались два крила, вже поночі, під лист,<br />
Туман тулився при долоні вогко.<br />
Щось далечі було… терново світ наливсь…<br />
Земля і Місяць вдвох дивились око в око…</p>

<div>




</div>

<p>Стопа в стопу ступав за родом рід.<br />
Лопата за лопатою ступала.<br />
Над морем скелями ішов за глодом глід,<br />
За серцем серце йшло неперестало.</p>
<p>Лиш я незчувсь, як стишилась хода,<br />
Як простелився вітер за плечима,<br />
І на слова мої дивилася вода<br />
Кленовими осінніми очима.</p>
<p><em>1975</em></p>

<div></div>