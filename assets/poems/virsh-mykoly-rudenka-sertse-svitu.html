<strong>Микола Руденко – Серце світу</strong>
<p>Здається, серце не в мені живе,<br />
А десь назовні. Чи в зорі далекій.<br />
Я чую калатання світове<br />
І світової крові чую клекіт.</p>
<p>А може, “я” маленьке і оте,<br />
Що Всесвітом зробилось,— щось єдине?.<br />
Хоч це питання вельми непросте,<br />
Я стверджую, що Всесвіт є Людина.</p>
<p>Так чи інак, а десь у світі є<br />
Те серце, що мою відчує втому.<br />
Воно від дня народження моє,<br />
Хоч де живе — достоту невідомо.</p>

<div>




</div>

<p>Можливо, в колі звершень і століть<br />
Воно — вогненний вир посеред битви.<br />
А може, в центрі Всесвіту стоїть<br />
І вислуховує мої молитви.</p>
<p>І це я сам. Це я, не інший хтось —<br />
Я, котрий був царем і гречкосієм.<br />
Отак воно у світі повелось.<br />
Що ми себе впізнати не умієм.</p>
<p>Якби умів, безплідна течія<br />
В житті мене б не закрутила всує.<br />
Я б знав, кохана: ти — так само я;<br />
І думка, й кров моя в тобі пульсує.</p>
<p>А серце і моє, і світове<br />
(Що водночас зоря й пекуча рана),<br />
Оте, що в центрі Всесвіту живе —<br />
Тепер я зрозумів! —<br />
Це ти, кохана.</p>
<p><em>10.01.1979</em></p>

<div></div>