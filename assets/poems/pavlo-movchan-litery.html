<strong>Павло Мовчан – Літери </strong>
<p><em>Я пам’ятник собі поставив нетривалий —</em><br />
<em> Не з міді гордої, не з мармурових брил,</em><br />
<em> Скупі слова мої, що на папері стали,</em><br />
<em> Укриє завтра пил.</em></p>
<p><strong><a href="http://onlyart.org.ua/?page_id=7156"><em>М. Рильський</em></a></strong></p>

<div>




</div>

<p>Припав шаром попелу аркуш паперу у мене,<br />
я здмухать хотів, але попіл крутнувся шалено,<br />
і порснули літери, всякли слова попельнасті:<br />
«Печаль очищає, і зміцнюють душу напасті…»<br />
Я знав — що з далекого часу мені це послання,<br />
нетлінні слова долетіли на хвилі палання,<br />
березову кору, насичену змістом, палили,<br />
щоб літери з часом далеким мене сполучили.<br />
Рубцьований простір кривавивсь незримо для зору,<br />
і сік поступав крізь розписану кору…<br />
Слова джерелують, вологий папір жолобиться,<br />
ростуть, наближаючись, в очі запурхують птиці…<br />
Яскравіє час і звук проступає в краплинах:<br />
об’єднує нас відлунність і пам’ять глибинна…<br />
Повітря ковток у горлі застряв, як жарина:<br />
не дмухай, не дихай, бо тліє папір зсередини.<br />
Розпечені літери наскрізь папір проїдають,<br />
пожаливши руки, у безвість розлюченим роєм<br />
вони відлітають.<br />
В повітрі по обрису літер пропалини зяють<br />
ледь зримі,<br />
і змістом єднальним лунають слова опалимі:<br />
«Печаль причащає до сущого вічно на світі…»<br />
Бо час витікає — наповнює об’єми літер.<br />
Крізь прорізи в кризі, крізь ледве помітні проломи<br />
всесвітню безмежність угледіти прагне свідомість,<br />
та очі сльозяться, і хвилями горбиться попіл,<br />
і аркуш пливе, як ковчег при потопі…</p>
<p>***</p>

<div></div>