<strong>Осип Маковей – Полетів би я на Україну</strong>
<p>Полетів би я на Україну<br />
не конем, а бистрим самоходом,<br />
щоб натішитись своїм народом,<br />
щоб поглянути на ту країну,<br />
що так довго у неволі<br />
дожидала щастя й долі<br />
і діждалася спасення,<br />
свого воскресення.</p>
<p>Не пропустять чати самохода<br />
напоперек вченої Європи,<br />
скрізь плоти із дроту, і опоки,<br />
і жива з вояків загорода,  —<br />
смерть пильнує всі поля й дороги,<br />
всюди повно смутку і тривоги…</p>
<p>Сів би я на самолет крилатий<br />
і злетів би ген понад Карпати,<br />
як орел, буяв би у просторах<br />
і осів би на дніпрових горах<br />
між своїми, у старій столиці:<br />
«Ах, здорові, браття і сестриці!<br />
Не гадаз я і не сподівався,<br />
щоб такого свята дочекався…»</p>
<p>Не дадуть!<br />
І там, під небом, зловлять,<br />
самолети наздогін затровлять,<br />
із землі гарматами підстрілять,<br />
із повітря кулями поцілять,<br />
і, як пташка, що летіла в вирій,<br />
за мою любов і намір щирий,<br />
поранений, впаду в долину<br />
і загину…</p>
<p>Маю в полі іскрові станиці,  —<br />
ні чим пташка, ні чим вітер скорий,<br />
понесли би вістку поза гори,<br />
за окопи, поза всі границі,<br />
і за хвильку мали би вже браття<br />
мій привіт із Закарпаття.</p>

<div>




</div>

<p>Як же радо я б до них промовив<br />
і з великим святом поздоровив:<br />
«Помагай вам боже, земляченьки,<br />
у тяжких трудах для неньки,<br />
щоб до решти скинули кайдани,<br />
прогонили ворогів із дому<br />
і як вольні в світі громадяни<br />
раз зажили по-свойому».</p>
<p>Годі! Всі станиці приготовлять,<br />
невидимого посланця зловлять,<br />
ще й мене, як зрадника, осудять<br />
та за щирість до братів огудять:</p>
<p>От найшов «собі кого любити.<br />
Се наш ворог. Помагай нам бити»,<br />
І нема мені потіхи, ні поради<br />
за Карпатами в чужині,<br />
без своєї щирої громади  —<br />
наче на пустині.</p>
<p>Тільки втіхи, що і ворог лютий<br />
не підслухає і не підгляне,<br />
як нетяга, на війні забутий,<br />
десь над Тисою у лузі стане<br />
і летить думками на свободу<br />
до воскреслого народу:<br />
«Полетіть, мої думки крилаті,<br />
поза гори наші за Карпати.</p>
<p>Розстеліться цвітом за кордоном,<br />
поклоніться всім низьким поклоном,<br />
розкажіть, як ми вмивались кров’ю,<br />
як горіли до братів любов’ю,<br />
що її не спинять ні кордони,<br />
ні прокльони, ні всі заборони,<br />
що її не можуть побороти<br />
ні окопи, ні колючі дроти,<br />
що її не вб’ють і всі гармати,<br />
бо нам всім одна лиш рідна мати  —<br />
Україна!»</p>
<p><em>22 серпня 1917 р.</em></p>

<div></div>