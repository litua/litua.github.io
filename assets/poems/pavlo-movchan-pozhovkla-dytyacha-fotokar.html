<strong>Павло Мовчан – Пожовкла дитяча фотокартка </strong>
<p><em>(З циклу «Фотокартки»)</em></p>

<div>




</div>

<p>В безмежних пухнечах затишно, уліжно,<br />
розірвано обрію кільця річні,<br />
і дихає холод хвилястий невстіжно —<br />
нема де сховатись малому мені.<br />
Цей ватяний лейбик, вітрами підшитий,<br />
мені завеликий — з чужого плеча,<br />
та й тіло вспадковане, дране, як сито,—<br />
на ньому сліди і від куль, від меча.<br />
Під тим драним тілом — ще менша істота,<br />
а в тій малуватій — ще менша тремтить,<br />
і вітер бляшаний, пробивши ворота,<br />
мов простір плескатий, назустріч летить.<br />
Навіщо ти випростав гордо поставу?<br />
Щоб простір летючий стяв голову з пліч?<br />
Позаду снується стежина крізь трави,<br />
що гине в глибинах років чи сторіч.<br />
Ти ріс, мов полин, при шляху, на обоччі,<br />
і бгалась війною душа, наче віск,<br />
забувши про поклик високий, пророчий;<br />
і чув лиш скрипіння і гуркіт коліс.<br />
І прагнув ти тиші, життя владування:<br />
на все розпростертись, усе підібгать,<br />
але ж оболонки, як решето, драні —<br />
за ними істоти від страху тремтять…<br />
Ні ситтю снігів, ані світлом не вкутать,<br />
і ґудзів потрібних для тіла нема.<br />
Розірвано й пам’ять, але ж не забуто.<br />
Попереду далеч — сторінка німа.<br />
І кволий промінчик забутої тиші<br />
бляшане брижчання і шум протина.<br />
І ти мов промацуєш слухом колишнім:<br />
— А що в тій дитячій істоті луна?</p>
<p>***</p>

<div></div>