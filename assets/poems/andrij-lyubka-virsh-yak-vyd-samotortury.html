Андрій Любка – Вірш як вид самотортури<p>Сніг волочив нас мокрими трасами<br />
Мокрими мріями падав на вії<br />
Ми стали всього незграбними пазлами<br />
В пошуках власної шизофренії</p>
<p>Сніг як туман вражав невагомістю<br />
Ми в ньому наче не перебували<br />
Нищили рідних загнані совістю<br />
У найтемніші вологі підвали</p>
<p>Життя минало навколо пейзажами<br />
Не залишаючи шансів на фото<br />
Ми стали всього незграбними пазлами<br />
Яких життя везло автостопом</p>

<div>




</div>

<p>Від шевченка і аж до езопа<br />
Лежали слова як жінки поснулі<br />
В темну епоху культури европи<br />
Ми були мов трасуючі кулі</p>
<p>У цьому тумані у сонному мареві<br />
У цьому димі у літературі<br />
Ми мовчки поставили дужі підвалини<br />
Вірша як виду самотортури</p>
<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>