<strong>Ліна Костенко – Притча про ріку</strong>
<p>Давно колись була ріка Діала.<br />
І цар персидський на імення Кір.<br />
І лотоси біліли, мов піали.<br />
І берег грав вогнями, як факір.<br />
То царське військо йшло на переправу.<br />
Священний кінь з недогляду втонув.<br />
І Кір порушив проти неї справу.<br />
Судив ту річку. І таке утнув:<br />
Він присудив, щоб не було Діали.<br />
Він смертний вирок їй оголосив.<br />
Звелів прорити у пісках канали,<br />
Зрубав дерева й трави покосив.<br />
Одвів ті води у всі боки сущі.<br />
Ріка умерла. Не було ріки.<br />
Пройшло по неї військо, як по суші.<br />
Пройшло те військо… І пройшли віки…<br />
Піски пустель засипали канали.<br />
Ріка в русло вернулася своє.<br />
Царя немає. Є ріка Діала.<br />
Немає Кіра. А Діала є.</p>

<div></div>