Світлана Костюк – Ми знали і розуміли, що всі ми – смертники…<p>Ми знали і розуміли, що всі ми – смертники…<br />
Ще більше скажу, що страшно насправді на смерть іти…<br />
Під кулями снайпера впасти, але не зламатися,<br />
Бо скільки, скажіть, вже можна всього боятися…<br />
Святі небеса назустріч пливли херувимами…<br />
І Ангели в першій колоні у крок із загиблими…<br />
Хтось скаже опісля, що всіх нас, мовляв, підставили,<br />
А ми просто шанс останній для вас зоставили…<br />
Ми знали, за що вмирали, за що не вижили…<br />
Нам буде на небі легко, аби тільки ви жили…<br />
Аби ви жили достойно, бо того варті,<br />
Ми будемо вічно стояти в небесній варті…<br />
Могло все інакше бути, та довго спали ми…<br />
Візьміть же свободу із наших долонь пропалених…<br />
Із наших сердець надії черпніть високої,<br />
А ще…збережіть Україну у мирі та спокої…<br />
Ми знали, за що вмирали…і ми не каємось…<br />
А пильно<br />
у ваші очі<br />
з небес<br />
вдивляємось…</p>

<div>




</div>

<p>28.02.2014.<br />
автор: <strong><a href="http://onlyart.org.ua/?page_id=48432">Світлана Костюк</a></strong></p>
<p></p>

<div></div>