<strong>Микола Руденко – Жанна</strong>
<p>В моїх очах колишуться дерева<br />
І очерет у плавнях не зачах,<br />
І білокрила чайка, горда мева,<br />
На води падає в моїх очах;</p>
<p>І жовтоносих мавок володіння<br />
Колоссям шарудить у борозні;<br />
І постає на обрії видіння —<br />
У срібних латах лицар на коні.</p>
<p>Одвіку тут цього не знали дива —<br />
Отож чудуються старі й малі:<br />
Той кінний лицар —<br />
синьоока діва,<br />
Що рушила по небу й по землі.</p>

<div>




</div>

<p>Ти хто — Іванна, чи, можливо, Жанна?<br />
Хто батько? Хто єдинокровний брат?<br />
Прийшла сюди з чужого Орлеана<br />
Чи народилася біля Карпат?..</p>
<p>Нависла райдуга, мов перевесло,<br />
Ознакою вселюдського добра —<br />
То Орлеанська месниця воскресла<br />
І рушила на береги Дніпра.</p>
<p>І ясно Жанні, зрозуміло Жанні,<br />
Що запалає навіть в ріках дно;<br />
Що там, у небі — на ментальнім плані —<br />
Блавати з житом схрещені давно.</p>
<p><em>07.02.1979</em></p>

<div></div>