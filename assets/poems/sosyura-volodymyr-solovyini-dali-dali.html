Сосюра Володимир – Солов’їні далі, далі солов’їні…<p>Солов’їні далі, далі солов’їні…<br />
Знов весна розквітла на моїй Вкраїні.<br />
На гіллі рясному цвіт, немов сніжинки.<br />
Знову серце б’ється молодо і дзвінко.</p>
<p>Я іду до гаю. Краю, ти мій краю,<br />
кращого за тебе я в житті не знаю!<br />
Кращого не знаю, далі мої сині,<br />
як весну стрічати на моїй Вкраїні.</p>

<div>




</div>

<p>У росі фіалки, ріки у тумані…<br />
В серці сяють очі, рідні і кохані…<br />
В птичім щебетанні все кругом проснулось,<br />
і до мене знову молодість вернулась.</p>
<p>Я іду до гаю, і в блакить безкраю<br />
серце моє лине й птицею співає<br />
про весну чудесну на моїй Вкраїні…<br />
Солов’їні далі, далі солов’їні!</p>
<p>1961</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>