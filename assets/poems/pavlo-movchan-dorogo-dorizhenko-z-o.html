<strong>Павло Мовчан – “Дорого, доріженько з отчого краю…” </strong>
<p>Дорого, доріженько з отчого краю,<br />
завіяна снігом, що й сліду немає…<br />
Торохнеш бідою, зведешся стовпом,<br />
зітхнеш під п’ятою скрипучим мостом.<br />
Домівко далека в улогах снігів,<br />
де дим, як лелека, що в леті зчорнів,<br />
зронивши пір’їну, летить у світи, —<br />
і гони прожиті вінчають хрести…<br />
Віддалений долею, безліччю днів,<br />
не дим і не голос, а спогад летів:<br />
— Гніздо мого роду, далека оселя,<br />
очима до сходу стоїш, превесела…—<br />
Ганчірка замерзла на дроті тремтить,<br />
а з неї вітри виторочують нить,<br />
аби доточити той шмат полотна,<br />
яким твою душу зима впелена…<br />
Дорого, доріженько, жилко без крові,<br />
летять над тобою пташки паперові,<br />
сніги білоброві на чатах стоять,<br />
аби не верталася пам’ять назад.<br />
Та я над снігами торішнім листком<br />
до шибки, до рами приб’юсь потайком.<br />
І мати, стенувшись, так тяжко зітхне,<br />
що вихор від шибки відірве мене…<br />
Стовпом закружляю — в очах каламуть,<br />
небесною стане земна моя путь.</p>

<div>




</div>

<p>***</p>

<div></div>