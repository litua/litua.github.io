<strong>Павло Мовчан – Сопілка </strong>
<p>Ти важко підняла повіки —<br />
цвіла соняшникова жовть,<br />
і перейшла моя сопілка<br />
в живу калиновую плоть.<br />
І я вже мав нову обслону —<br />
джмелиним гулом наливавсь,<br />
не знаючи, що до полону<br />
взаємного так кличе нас.<br />
О вічна ваба оплодування, —<br />
що охмелила навзаєм;<br />
переступивши грань кохання,<br />
я впився у єство твоє.<br />
Пізнавши солодість нектару<br />
і глибину самовіддач,<br />
не знав, що затаїв покару<br />
твій росяноподібний плач.<br />
Не знав, що упаду в сльозину,<br />
змочивши зайві крила так,<br />
що втрачу навічно рослинну<br />
любов… і до нектару смак.<br />
Та ще пилок на жовтих лапках<br />
так плутав неквапну ходу,<br />
що я застиг, як чорна крапка<br />
на сонячнім твоїм виду.<br />
І та сопілка, що настільки<br />
зачарувала нас в ту мить,<br />
живу протягувала гілку, —<br />
щоб в пісню знов заворожить.</p>

<div>




</div>

<p>***</p>

<div></div>