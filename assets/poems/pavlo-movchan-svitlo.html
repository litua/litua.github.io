<strong>Павло Мовчан – Світло </strong>
<p>Я повів почув, мой незримий хтось рухавсь,<br />
та жоден листок на кущі не хитався.<br />
Судомою зору і дзеркалом слуху<br />
когось видивляв, та ніхто не являвся.<br />
Чи промінь пройшов, бо побільшало світла,<br />
тепла прибуло, зароїлася радість;<br />
чи сіллю осіла вся спіль цьоголітня<br />
у гроні вина серед тихого саду.<br />
І плоть моя, світлом ущертно налита,<br />
була запечатана духом любові<br />
до чистого листя, солодкої миті,<br />
що, певно, в житті не повториться знову.<br />
Зненацька руки хтось моєї торкнувся<br />
і, ніби жартуючи, яблуко кинув,<br />
і крапелька звуку теплилась у вусі,<br />
і я засміявся чомусь безпричинно.<br />
Красою мене обпекло неземною —<br />
рука, як обжалена, ніжно щеміла.<br />
Ступив я у затінь, та світло за мною<br />
тяглося на всю висоту мого тіла.<br />
І я, відсахнувшись, рішуче закрочив<br />
назад до людей, до буденного трибу,<br />
і чув, як струмує .чийсь погляд урочий<br />
крізь мене весь день, наче промінь крізь шибу.<br />
І я озирався на сад, як на свято:<br />
там збуджене листя натхненно шуміло.<br />
І я посміхавсь цілий день благувато<br />
та все придивлявся до власного тіла.</p>

<div>




</div>

<p>***</p>

<div></div>