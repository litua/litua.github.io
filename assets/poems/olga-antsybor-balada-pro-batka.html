<strong>Ольга Анцибор – Балада про батька</strong>
<p>З дитинства раннього я тата все просила:<br />
– Ти про війну, татусю, розкажи.<br />
Він голову схиляв низенько сиву:<br />
– Ні, не питай, дитино, не проси.</p>
<p>Чому мовчав мій сивочолий тато,<br />
Чому так низько голову схиляв?<br />
Було питань у мене так багато,<br />
А він – кричав ночами, вдень – мовчав.</p>
<p>Лиш потім, вже через багато років,<br />
Коли улігся біль страшний в душі,<br />
Сказав, кімнату міряючи кроками:<br />
– Ти, доню, про життя моє пиши.</p>
<p>Схилилась я над зошитом учнівським,<br />
Писала тихо – він розповідав,<br />
І про війну, і про полон фашистський,<br />
Він пам’ятати це заповідав.</p>
<p>Я пам’ятаю і, здається, бачу,<br />
Страшний той бій на Прип’яті-ріці.<br />
Поранений солдат лежить, неначе<br />
Не встане він ніколи у житті.</p>
<p>Війська радянські з боєм відступили,<br />
Стікали кров’ю ранені бійці,<br />
Фашисти поміж ними все ходили<br />
З ненавистю та зброєю в руці.</p>
<p>Та не судилось хлопцю в круговерті<br />
Померти на скривавленій землі,<br />
Прийшов до тями він у лазареті,<br />
В операційній, в німців на столі.</p>

<div>




</div>

<p>І вже полон, і вже барак забитий<br />
Солдатами колишніми ущерть.<br />
А люди стогнуть, люди просять пити,<br />
І поруч з кожним вже чатує смерть.</p>
<p>Казав це батько, і пекучі сльози<br />
Котились по неголеній щоці.<br />
Як вижив він в бараці у морози,<br />
Як пережив тоді страждання ці?</p>
<p>Нам не збагнуть цього, не уявити,<br />
Йому ж було всього лиш двадцять два.<br />
Ще зовсім юний, ще б життю радіти,<br />
Чекати щастя, вірити в дива.</p>
<p>А він страждав, поранений, голодний.<br />
Роботу непосильну і важку<br />
Виконував під наглядом холодним,<br />
І думу думав, чорну і тяжку.</p>
<p>А дома ждуть дружина й діток двоє,<br />
Стара матуся сльози пролива,<br />
А чи діждеться сина з поля бою,<br />
І чи побачить ще, поки жива?</p>
<p>Побачила. Прийшов в п’ятдесят першім<br />
Де був? Та ж покарання відбував,<br />
Що у полон потрапив майже мертвим,<br />
За те, що мук пекельних там зазнав.</p>
<p>Татусю рідний, голубе мій сивий!<br />
Страшною молодість твоя була,<br />
Війна й полон здоров’я підкосили,<br />
Тепер лежиш ти на краю села.</p>
<p>Прости, мій батьку! Я в журбі застигла,<br />
Свою низенько голову хилю,<br />
Прийшла сказать, що за життя не встигла,<br />
Прийшла сказати, що тебе люблю.</p>

<div></div>