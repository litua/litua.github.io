<strong>Павло Мовчан – Небо Кибальчича (поема)</strong>
<p><strong>1. По дорозі до Петропавловської фортеці</strong></p>
<p>Цей янгол двокрилий<br />
на палі фортеці<br />
кружляє за вітром,<br />
ніяк не зірветься,<br />
а шпиль, що завершував царське стремління,<br />
поглиблює янгольську муку й боління.<br />
О місто, в намисті містків і бруківки,<br />
золочене скрізь по хрестах та верхівках,<br />
а сподом — чорнюще, як мисль скритовбивці,<br />
глуха шкаралуща з іменням столиці!<br />
Де п’яний поручний візницю шмагає:<br />
за що, наповіщо — того сам не знає…<br />
Ніхто не рятує волаючу душу,<br />
вода вимива сухозлоття на сушу,<br />
і шпиль облетілий, двогострий, мов піка,<br />
вкорочує «падшому» янголу віку.<br />
А небо порожнє над ним, наче деко,<br />
високе для крику,<br />
від думки далеке.<br />
Його необхідно іще прихилити,<br />
щоб, час обігнавши, у мрії ожити.<br />
Щоб вільним крилом за незриме сягнуть,<br />
де зріє відвага людська — на майбуть.<br />
Де вольному воля і сонячний лет<br />
крізь обшири часу<br />
до дальніх планет.<br />
<a name="2"></a><br />
<strong>2. В камері</strong></p>
<p>Кружалечко води, що висохло на денці,<br />
журбою не розводь — воно не розведеться.<br />
Рука змалює круг, ще менші впише в ньому:<br />
оце відвічний рух на кам’яній основі.<br />
Пиши, малюй хутчій, обчислюй мрію рвійно —<br />
уже ідуть дощі, вітри високовійні.<br />
Всі страхи відлетять — стіна тобі лишиться,<br />
з її сумних глибин ти виворожиш птицю.<br />
Рука жандармська<br />
враз затре кружки й квадрати,<br />
в яких піднісся ти<br />
поверх шпиля,<br />
поверх хреста,<br />
по… вище янголяти!<br />
Ні, не дістати!<br />
І гомінку юрбу внизу<br />
на себе ти поділиш,<br />
бо в тебе — небо, в тебе — не…<br />
бо вже летюче тіло.<br />
На власну волю, боротьбу помножив своє ймення,<br />
щоб виправдать жорстокий вік<br />
своїм короткоденням.<br />
<a name="3"></a><br />
<strong>3. Ніч</strong></p>
<p>Цей мур за ніч знов виріс непомітно,<br />
допоки я обчислював крило:<br />
ковзнула тінь жандармська перелітна<br />
і остудила зрошене чоло.<br />
І тільки й видно, що цеглиння вікон,<br />
де тріщина, як ящірка тече:<br />
мені тепер до ранку, до край віку<br />
цей мур ламать загостреним плечем…<br />
Жага подовжить ліжко і підлогу,<br />
підніме стіл на височезні ноги<br />
і надвоє високого мене<br />
під небом, під зірками перегне.<br />
І в дзеркалах, що звуться — чорні стіни,<br />
де жар вапна холоне швидко так,<br />
докресли мрію… На твоє боріння<br />
світанок з’явить таємничий знак.<br />
<a name="4"></a><br />
<strong>4. Сон</strong></p>
<p>Достоту, як вві сні:<br />
колодязя горлянка,<br />
і мерехтить на дні<br />
води розбита склянка.<br />
І падають униз,<br />
зітхаючи, краплини.<br />
— І ти перехились,<br />
лети, лети до згину!.. —<br />
А спрага — не змогти —<br />
до цямрин тебе клонить.<br />
— Ну, відривайсь, лети!<br />
Що, в жилах кров холоне?!<br />
Отож-бо воно й є!<br />
Всі страхи, болі наші.<br />
Бо кожному своє<br />
і пить з своєї чаші.<br />
Ха, в кожного свій смак,<br />
своя пекота й спека.<br />
Ув’язнений дивак,<br />
ти полетиш дале-еко-о!..<br />
— Не грюкай у відро!<br />
Ти випив свою воду.<br />
Чекай, надійде строк,<br />
і матимеш свободу…<br />
Ха-ха-ха!<br />
<a name="5"></a><br />
<strong>5. Біля вікна</strong></p>
<p>Мури муровані —<br />
вікно глибоке…<br />
Пташко без імені,<br />
в небо порошена,<br />
чи ж запримітиш<br />
погляд в’язничого?<br />
Вітер затче в парусиння широке<br />
крила твої і вольную воленьку.<br />
Поглядом, мрією вище злітаю,<br />
врівень стаю я з нащадками вільними:<br />
буде, ой буде того раювання!..<br />
Що ж то за дощ, що малюється в небі,<br />
зводяться плечі, стрічаючи холод…<br />
Чути, як в’язні ходять по колу.<br />
Де ж та подібність одного із другим?<br />
Де ж та причинність похибок наших?<br />
Прагнуть замкнути в коло стремління —<br />
стіни фортечі і м’язи жандармські.<br />
Вилущу зернята з цегли холодної —<br />
порох у пучках і більше нічого…<br />
Пташко без імені, вкладена в крила,<br />
в перах стільки вітру і неба!..<br />
Мушу цей мур розібрати по каменю,<br />
шлях замостить до товариша вірного.<br />
Миттю спростується в слові «відплата»<br />
все, що закралося в серце у сумнівах:<br />
все буде просто,<br />
як пташка у небі,<br />
як вибух на Невському,<br />
знищено буде<br />
царське свавілля,<br />
царською кров’ю<br />
освятиться воля!<br />
<a name="6"></a><br />
<strong>6. До стіни</strong></p>

<div>




</div>

<p>Просотані мохом червоні цеглини<br />
і риски поздовжні<br />
чи ж то з-під руки?<br />
І форма квадратна безсмертної глини<br />
засвідчить стремління його — навіки…<br />
Проходить звичаєм в’язничість безлика,<br />
поволі стіна від дощів розмока,<br />
і в щілини сіє насіння осика —<br />
то ж форма її вглибину затіка.<br />
Чи ж треба стать щільно, щоб спина до глини,<br />
щоб стало майбутнє на повен мій зріст,<br />
щоб всі стільники вже надпитої глини<br />
комусь розказали короткий мій зміст?<br />
О стіно, що свідчиш моє проминання,<br />
яка ж ти непевна в своїй довжині!<br />
Проходжу тебе — зостається питання:<br />
чи ж лишиться знак хоч якийсь по мені?!<br />
<a name="7"></a><br />
<strong>7. Перед судом</strong></p>
<p><em>На суде он сообщил о сделанном им</em><br />
<em> изобретении воздухоплавательного снаряда,</em><br />
<em> судьбою которого он был очень заинтересован.</em></p>
<p><em>Новый энциклопедический словарь</em><br />
<em> Брокгауза и Ефрона</em></p>
<p>Так щиро дихав він на всіх<br />
своїм гарячим словом,<br />
що стукало, немов горіх,<br />
в лобища мармурові.</p>
<p>І круглозвуко, наче дзвін,<br />
завис у просторі лункому<br />
снаряд, що відштовхнувсь від стін,<br />
злетів у вись невипадкову…</p>
<p>Віддаленіла геть луна —<br />
вона лише досяжна нині —<br />
мов крапка болю голосна,<br />
що затужавіла в сльозині,<br />
вона взернилась у хмарині…</p>
<p>Їм аби слово про любов,<br />
про каяття, помилку.<br />
Як важко продихнуть, либонь,<br />
горлянку сполудило.</p>
<p>І замість слова мимри йдуть<br />
продовгувато-сумно —<br />
хитає головами суд<br />
на нього так осудно…</p>
<p>Набрав води — скупий ковток<br />
загуснув від мовчання,<br />
і підступився ще на крок<br />
до скорого повстання.<br />
<a name="8"></a><br />
<strong>8. З крейдою в руці</strong></p>
<p>У безбач, у смуть каламутної долі<br />
мій вигук, моя ягодино, котись!<br />
В червоній долоні — вуглини схололі<br />
сипких перепалених сліз…<br />
Ну, що мені стіни, сплямовані біллю,<br />
прибить свою тінь і хутчій відійти.<br />
По них відлопочуть пташки споночілі,<br />
розхилять ще ширше в’язничі кути.<br />
Миколо, ставай одночасно повсюди,<br />
та попелом суму себе не присип!<br />
І слухай, як простір, народжений в грудях,<br />
свідомість твою швидко нурить углиб.<br />
Хіба в піднебесся, що все в ластовинні,<br />
роздмухаєш всю пересушену кров<br />
і будеш дзвеніть, як суха бадилина,<br />
про людство знедолене, братську любов?<br />
Хіба це все так? І з єдиним початком,<br />
з єдиним відлунням, що котиться вдаль,<br />
а крейда в руці, що лишилась на згадку<br />
про мрію відвічну, якої так жаль.<br />
<a name="9"></a><br />
<strong>9. Священик в камері М. Кибальчича</strong></p>
<p>Малюнок думки в кілька рисок, —<br />
чи то вервечки до колиски,<br />
в якій гойдатись… німоті, —<br />
і перетліла, як навмисне,<br />
тоненька свічка в темноті…<br />
Закапав віск од восковиці,<br />
хитнулись тіні по кутках.<br />
І випроставсь біля божниці<br />
двокрилий в’язень, наче птах.<br />
Щось тісно тут, де пахне смертю,<br />
де гострий погляд, наче крик,<br />
на стиснутих вустах упертість<br />
ледь стримує жалький язик.<br />
Щось страшно у норі цій куцій,<br />
де гаснуть звуки і свічки,<br />
бо стежать очі, як беруться<br />
вогнем у в’язня кулаки.<br />
<a name="10"></a><br />
<strong>10. На страту</strong></p>
<p>Мої ручителі високі,<br />
які лункі останні кроки<br />
до ешафота від ганьби…<br />
Сурмач, труби,<br />
віщуй утіху —<br />
моє обличчя повне сміху,<br />
і кат, як брат,<br />
під брови-стріхи<br />
пускає погляд:<br />
— Возлюби… —<br />
Коли б ще хто дудів в сопілку,<br />
і мою радість ніс, як бджілку,<br />
і сипав квіти на бруківку,<br />
і шепотів:<br />
— Лицар, диви… —<br />
Та я і так переразую<br />
і свою душу молодую<br />
віддам на руки, наче збрую,<br />
ну, розпинателю, лови!..</p>
<p>Відчувши неласкавість дня,<br />
з Неви — тягучий холод,<br />
ти раптом голову підняв,<br />
сягнув за видноколо…<br />
Так високо — до гіркоти,<br />
до німоти у зорі —<br />
перо лелечине летить<br />
і душу всю прозорить.<br />
На широчінь грудей пустить<br />
зітхання, як опуку,<br />
і прокрізнить летюча мить<br />
простерту в небо руку…<br />
Душе моя, легка пір’їно,<br />
немає в боротьбі загину:<br />
є вічний бій і вічна путь.<br />
Летить, летить легка пір’їна,<br />
внизу ледь мріє Україна,<br />
і щось тривожливо знайоме<br />
в мотиві, дутім на дуду,<br />
і грузнуть ноги, як в солому,<br />
коли по хмарках в небо йдуть…</p>
<h4>***</h4>

<div></div>