<strong>Павло Глазовий – Окрема квартира</strong>
<p>Теща рада, діти раді, і дружина рада:<br />
Прийшла вранці листівочка, виклика райрада.<br />
Подався  до райради, заходжу в кімнату.<br />
Зайняв чергу під дверима, либонь, двадцять п’яту.<br />
Переглянув разів десять вчорашню газету…<br />
І очь уже відчиняю двері кабінету.<br />
А там сидить симпатичний молодий мужчина.<br />
— Ваше прізвище? — питає. Говорю: — Калина.<br />
— Так ось, — каже, — товаришу, на вулиці Миру<br />
Виділяє вам райрада окрему квартиру. —<br />
Я ушам своїм не вірю, протираю очі.<br />
Вісім років ця хвилина снилася щоночі.<br />
А мужчина тягне далі: — Як ініціали?<br />
— Б. М., — кажу, і коліна дрібно задрижали.<br />
— Б. М., значить, — розглядає чоловік бумажки,<br />
А у мене вже по спині бігають мурашки.<br />
Взяв шпаргалочку мужчина, ставить збоку риску.<br />
— Якщо Б. М., то ви, — каже, — у іншому списку.<br />
Знов забилося у мене серце, як у пташки.<br />
Вже не можу відірвати ока від бумажки.<br />
А мужчина строго каже: — У село Роздори<br />
Поїдете з бригадою збирать помідори.<br />
— Помідори у Роздори? — кліпаю очима.<br />
— Ні, пробачте, — схаменувся молодий мужчина. —<br />
Ось цей список. Значить, точно. На вулиці Миру<br />
Виділяє вам райрада окрему квартиру, —<br />
Загойдались перед зором вікна, двері, штори.<br />
— То давайте ж, — кажу, — ордер на ті помідори…<br />
— Що ви мелете дурниці? — скривився мужчина. —<br />
Помідори вже зібрали, товариш Калина. —<br />
…Повернувся я додому. Сиджу біля столу.<br />
Наковтався валер’янки та ще й валідолу.<br />
Бодай його взяла трясця, тупого чинушу,<br />
Що споганив мені радість, отуманив душу!</p>

<div></div>