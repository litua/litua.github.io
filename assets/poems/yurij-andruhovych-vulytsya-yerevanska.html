Юрій Андрухович – Вулиця Єреванська<p><strong>І</strong></p>
<p>Пропадаєш, вічна вулице, в безодні праархівні,<br />
мов папери старозжовклі, на пустирищі згориш,<br />
розбирають по цеглині продувні твої шпаківні,<br />
поперечні зрізи кухонь і пристанища горищ.</p>
<p>І тяжку тужаву тайну приблукалого Кавказу,<br />
чорнокнижжя заговору і безмежжя ремесла<br />
виживають у непам’ять, ніби віспу чи проказу,<br />
ніби листя з тротуару, ніби воду із русла.</p>
<p>Ці вологі тьмяні кубла, наскрізних років підкопи —<br />
все розвіється за вітром без вогню і катастроф:<br />
заростають павуками грамофони й телескопи,<br />
і марніє наче фреска араратський Саваоф.</p>
<p>Ще живе тісна голярня, ще бринить мінорна школа,<br />
ще літають луни шевських і ковальських причандаль,<br />
та пора звільнити простір, увійти в первинні кола,<br />
і згортаються перила, ніби спалена спіраль.</p>
<p>Це немов евакуація. І зійде настінна охра —<br />
стане вулицею менше на феєрію людську.<br />
Пропадаєш, вічна вулице, ніби річка пересохла.<br />
Мов дорога караванна у мінливому піску…</p>
<p><strong>II</strong></p>

<div>




</div>

<p>Наш дім уже зносять, а ми ще живемо у ньому,<br />
ховаємо в ринву щербаті ключі, мов колись,<br />
і стелимо на ніч худу споконвічну солому,<br />
та вікон уже не відчиниш — вони розтеклись.</p>
<p>Ще птиці бувають у нас, але множаться втрати;<br />
збираєм дощівку в роззявлені нутра горнят<br />
і хочемо щось підлатати і підмалювати,<br />
Та — поверх за поверхом — нижчає темний фасад.</p>
<p>Ще ходимо тут, оминаючи шпари й завали,<br />
І гріємо чай, і говоримо про переїзд,<br />
а лози не сохнуть, і крила дерев дотривали,<br />
та птиці минають, уже не звиваючи гнізд.</p>
<p>І в цю аварійну, хистку й неосвітлену зону<br />
от-от увірветься забуте волання сурми;<br />
і ти ще стоїш на ламкій половині балкону,<br />
а знизу вже кличуть і гупають лунко дверми.</p>
<p>У небі, такому старому, тісному, блідому,<br />
легкими уламками світла розвіємось ми —<br />
салют, вибухівко, у ребрах колишнього дому!<br />
Хоч будуть великі, і білі, і вічні доми.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>