<p><strong>1</strong></p>
<p>Я споглядав ту далину,<br />
Що на застиглі хвилі схожа, —<br />
Мов їх, ці хвилі, в мить одну<br />
Спинила примха зловорожа<br />
Чи навпаки — десниця Божа.</p>
<p>Між скель гриміли в тумані<br />
І грізно пінилися ріки.<br />
Та я втомився — і мені<br />
Уже змикалися повіки.</p>
<p>Тоді й прийшла ота мана<br />
Через мої зімкнуті вії:<br />
З’явилась храмова стіна,<br />
Дзвіниця і хрести Софії.</p>
<p>Довкола храму — явори,<br />
Шумує клечання зелене.<br />
Тим часом ген із-за гори<br />
Печорська лавра йде на мене.</p>
<p>Видіння незвичайне те<br />
Вражає ясністю, огромом —<br />
І наближається, й росте,<br />
І висне золотом, як громом.</p>
<p>А я радію, бо мене<br />
Від краю рідного відтято.<br />
Приходь, видіння неземне, —<br />
Даруй мені жадане свято!..</p>
<p>Мо’ й справді б радісно було,<br />
Якби і Лавра, і Софія<br />
Прийшли під ангельське крило —<br />
Не під кігтисту лапу Змія.</p>
<p>Поглянь: на бані золотій<br />
З’явився дядечко під хмелем.<br />
Та я вже знав: це він, це Змій —<br />
Хоча й при галстуку,<br />
З портфелем.</p>
<p>Такий, неначе сват чи брат,<br />
Що звик до посмішок привітних;<br />
Немов проноза-бюрократ,<br />
Який вернувся з дач лімітних.</p>
<p>Чи, може, офіцер, який<br />
Частіше ходить без мундира.<br />
Він з вами ніжний і м’який —<br />
Людина симпатична й щира.</p>
<p>Та це у вимірі однім.<br />
А в іншому…<br />
Якщо зумієм,<br />
В той інший вимір перейдім —<br />
І там запахне справжнім Змієм.</p>
<p>Той вимір можна віднайти<br />
Не десь ув огненній геєні.<br />
А там, де вишки і дроти,<br />
І безневинно убієнні…</p>
<p>А дідько на святім хресті<br />
Портфель повісив діловито,<br />
В’юном крутнувся на хвості —<br />
І в бляху вдарило копито.</p>
<p>Сякнувся, втерся нашвидку,<br />
Лайнувся голосно і грубо —<br />
І задвигтіло в гопаку<br />
Церковне золото, як бубон.</p>
<p>…Гоп, мої гречаники,<br />
оп, мої милі…</p>
<p><strong>2</strong></p>
<p>Я гримнув знизу:<br />
— Сатано,<br />
Ану ж бо геть з святого дому.<br />
А він у відповідь:<br />
— Давно<br />
Мені про тебе все відомо.</p>
<p>Ти ж той Руденко, що колись<br />
Сторожував на кладовищі,<br />
На атомнім…[1]<br />
Ми поклялись<br />
Шукати істини найвищі…</p>
<p>Я ж думаю: бреши, бреши —<br />
Гадаєш, мабуть, клюну знову.<br />
А в протокола запиши:<br />
Мовляв, підточує основу.</p>
<p><strong>3</strong></p>
<p>Ми в Пирогові не клялись,<br />
А може, й не поговорили.<br />
Ти був тоді то хитрий лис,<br />
То грізний випар із могили.</p>
<p>Це сталося в далекі дні —<br />
Тоді вже я попав у жорна.<br />
Та ще не пролягла мені<br />
«Столипінська» дорога чорна.</p>
<p>“Столипін”  потім — рік чи два<br />
Я ще отут посторожую,<br />
Де є такі чудні дива,<br />
Що з чортівщиною межують…</p>
<p>Проте я тут не зек, а страж:<br />
Біля могил стою на варті.<br />
Не бійся: підійди і зваж,<br />
Чого оці могили варті.</p>
<p>У старокиївськім селі<br />
Ні в кого не питали згоди:<br />
Обгородили шмат землі,<br />
Ховають атомні відходи.</p>
<p>В могилах скриньки із свинцю —<br />
Їх сотні, вимощені справно.<br />
Ту вже засипали, а цю<br />
Заготували нещодавно.</p>
<p>А та, найперша, як і слід, —<br />
Зелена, від сусідок вища…<br />
Балакають, на триста літ<br />
Киянам стачить кладовища.</p>
<p><strong>4</strong></p>
<p>Тоді ж бо й скоїлось оте,<br />
Що жахом у душі постало.<br />
…Дивлюсь: криниця, а проте<br />
Вода в ній буцім із металу.</p>
<p>Це теж могила — для води,<br />
Що здобула пекельну вдачу.<br />
І зазираючи туди,<br />
Я ніби щось знайоме бачу.</p>
<p>Щось там ворушиться на дні —<br />
Ба, нібито на мене схоже.<br />
Але ж не вірте Сатані —<br />
Будь-ким прикинутись він може.</p>
<p>Зненацька чую:<br />
— Відпусти!<br />
Я тільки дірочку проклюну.<br />
Не побіжу — хоч вільно плюну.<br />
Хіба не бачиш? Я — це ти.</p>

<div>




</div>

<p>Я видерся з того вогню,<br />
Де стогнуть душі — грішні, голі.<br />
А не відпустиш — так вчиню,<br />
Що й сам опинишся в неволі.</p>
<p>Він це вчинив. Але тоді<br />
Я стражем був — тож мовив гордо;<br />
— Сиди в диявольській воді,<br />
Сховай свою пекельну морду.</p>
<p>Ти не підробишся під нас —<br />
Нам підступи твої відомі.<br />
За триста літ ми знайдем час,<br />
Аби прибрати в нашім домі…</p>
<p>Та раптом задвигтів бетон<br />
Попід криницею страшною.<br />
Хтось там піднявся — й сотні тонн<br />
Заворушились попід мною.</p>
<p>І регіт, наче землетрус,<br />
Завдав мені тупого болю.<br />
— Ой, насмішив! Мотай на вус:<br />
Я швидко видерусь на волю.</p>
<p>Які там триста? Років сім —<br />
І хуга атомна засвище.<br />
І стане зрозуміло всім,<br />
Що Київ — також кладовище.</p>
<p>Смерть помандрує крадькома —<br />
Ніде ні грому, ні руїни.<br />
Та захисту в віках нема:<br />
Зведу на пси пiв-України.</p>
<p>З’їси редиску — й то вже смерть,<br />
Її несуть сливки й томати…<br />
Отож тепер чи круть, чи верть —<br />
Від мене нікуди втікати.</p>
<p>Ту кару вам готує час<br />
За те, що не жили, а спали.<br />
В століттях вирощу із вас<br />
Свою породу — шестипалу.</p>
<p>А хочеш знати, де той цвях,<br />
Що скріплює мої кутурни?<br />
Весь фокус в хитрих папірцях,<br />
Котрі ви кидаєте в урни.</p>
<p><strong>5</strong></p>
<p>Я довго мов прибитий був —<br />
Криницю згадував бісівську.<br />
Та згодом все ж таки забув<br />
Про ту погрозу пирогівську.</p>
<p>Як жив, що бачив — не питай.<br />
Літа не скрутиш в перевесло:<br />
Аж під самісінький Китай<br />
Мене в “столипіні” занесло.</p>
<p>Я тут усякого зазнав:<br />
І спеки, і сибірських віхол.<br />
Та все ж лукавий наздогнав:<br />
Бач, сірим видивом приїхав.</p>
<p>Портфель гойднувся на хресті,<br />
Заворушилося копито.<br />
Очиці сонні і пусті —<br />
Напевне, забагато пито.</p>
<p>На лисині сліди від мух<br />
І жилки кривулясті, сині.<br />
Скажи мені, пекельний дух,<br />
Яке у тебе свято нині?</p>
<p>Він, ніби магазинний зав,<br />
Гладкий, ледачий з перепою,<br />
Махнув рукою — показав<br />
Дахи над Прип’яттю-рікою.</p>
<p>Щось там невидиме зроста<br />
І суне через огорожі<br />
На білокамінні міста,<br />
На верби, соняхи і рожі.</p>
<p><strong>6</strong></p>
<p>Щось там невидиме…<br />
Еге,<br />
Та це ж знайомий з Пирогова!<br />
Повітря пружне і туге —<br />
Його колиска і основа.</p>
<p>Уже не в скриньках із свинцю,<br />
Не в бетонованій криниці —<br />
Грайливий вітер з путівцю<br />
Дівчатам напина спідниці.</p>
<p>А хлопцям підійма чуби —<br />
Як пахне він весняним цвітом!<br />
Здавалося б, що для журби<br />
Підстав нема наступним літом.</p>
<p>Та я рушаю на поріг —<br />
Іду на сповідь і на кару:<br />
Судіть нещадно — не вберіг<br />
В могильнику страшну почвару.</p>
<p>Ганяв від цвинтаря ворон:<br />
Летіть туди, де вже розквітло.<br />
А від суворих заборон<br />
Звільнив пекельне Антисвітло.</p>
<p>Лякав берданкою сову —<br />
Спочинь в безпечному затінку.<br />
Але забув, що сам живу<br />
Із Антисвітлом через стінку.</p>
<p>Кружляло чорне лжезерно<br />
Над простором річок і суші —<br />
А я не бачив, що воно<br />
Невидимо руйнує душі.</p>
<p>Тягар несплачених боргів<br />
Все нижче буде нас клонити.<br />
Не увібгати в Пирогів<br />
Всього, що слід захоронити.</p>
<p>Хтось видужав, а хтось помер.<br />
Десь хлипає дитина хвора…<br />
Скажіть, чи будем відтепер<br />
Такими, як були учора?</p>
<p>Не слухайте, що кажуть нам<br />
Недоброзичливці і сноби.<br />
Та варто внукам і синам<br />
Збагнути, що таке Чорнобиль.</p>
<p>Ні, не поступляться сини<br />
За пайку м’яса чи за лички.<br />
Та що затямили вони:<br />
Космічний образ Сатани<br />
А чи бузковий ніс п’янички?..</p>
<p>Я це пишу не для повчань.<br />
Але ж бо відають народи:<br />
Плететься бездуховна твань<br />
Лиш там, де гасне Дух Свободи.</p>
<p><em>1986</em></p>

<div></div>