<strong>Микола Руденко – В мені блукають дивні струми…</strong>
<p>В мені блукають дивні струми,<br />
І вічність блискавкою б’є<br />
У серце збуджене моє,<br />
І палять мозок болі–думи.</p>
<p>Чиї вони і де блукали, —<br />
Мої чи, може, не мої?<br />
Які захмарні перевали<br />
Взяли невидимі рої?</p>
<p>Кого за проповідь крамоли<br />
Жбурнули в булькання смоли?<br />
У кого мозок розкололи,<br />
До божевілля довели?..</p>

<div>




</div>

<p>Ненавиджу оту нормальність,<br />
Яка породжує ханжу.<br />
Єдину визнаю реальність —<br />
Уміння розпізнати лжу.</p>
<p>І прямо йти, і так тримати,<br />
Як Бульба заповів синам.<br />
Нехай дотепні дипломати<br />
Спектаклі ставлять брехунам.</p>
<p>Горять в душі заграви дальні,<br />
І голос пращурів не вмер.<br />
Коли б усі були нормальні,<br />
Ми б повернулись до печер.</p>
<p><em>1963</em></p>

<div></div>