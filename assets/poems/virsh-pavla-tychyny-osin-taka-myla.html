<strong>Павло Тичина – Осінь така мила…</strong>
<p>Осінь така мила,<br />
осінь<br />
славна.<br />
Осінь матусі їсти несе:<br />
борщик у горщику,<br />
кашка у жменці,<br />
скибка у пазусі,<br />
грушки у фартушку.</p>
<p>Осінь така мила,<br />
осінь<br />
славна.<br />
Прийде, поставить:<br />
мамо, спите?<br />
Підведуться мати:<br />
— Це ти, моя доню?<br />
— Я ішла все лісом,<br />
дуб мене за хустку,<br />
він хотів догнати,<br />
борщик однять!</p>

<div>




</div>

<p>Осінь така мила,<br />
осінь<br />
славна:<br />
— Мамо, мамусю, чом не їсте? —<br />
Бистро подивились<br />
очі матусі,<br />
зсунулось тіло,<br />
звісилась рука…</p>
<p>Осінь така мила,<br />
осінь<br />
славна:<br />
— Мамо, мамусю, чом не їсте?</p>
<p><em>1921</em></p>

<div></div>