<strong>Кацай Олексій – Закоханий робот</strong>
<p>Стрімкий наш час<br />
вигадливий на долі —<br />
у хащах<br />
зфантазованих історій<br />
закоханого<br />
робота я стрів<br />
що награвав прадавніх зорь мотив<br />
для дівчини з Північної Корони<br />
олюднивши<br />
звучання електронів<br />
озвучивши<br />
любові кожну мить<br />
і слухав я у неземній місцині<br />
весь нерухомий наче звук в бурштині<br />
ту музику з глибин тисячоліть</p>
<p>Струнка<br />
неначе лазеру проміння<br />
дівча вже не шукало розуміння<br />
як може<br />
відчувати апарат<br />
повіривши що завжди й достеменно<br />
кохання не молекулярна схема<br />
в татуюванні<br />
електронних плат</p>

<div>




</div>

<p>Вдивлялась у життя<br />
немовби з вежі<br />
крізь штучні очі<br />
кольору безмежжя<br />
й вологий щем<br />
своїх тремких повік<br />
і не ставало робота обличчя<br />
тужливо<br />
відшліфованою річчю<br />
бо й з чорнохмар<br />
йде кришталевий сніг<br />
гойдаючи в лісах<br />
що в темінь вгрузли<br />
чи білим вальсом чи то тихим блюзом<br />
сріблясту математику буття<br />
і розуміли стомлені планети —<br />
допоки є<br />
музики і поети<br />
вони ще мають право на життя<br />
й нанизавши себе<br />
на звуків стріли<br />
нейрони і<br />
транзистори тремтіли<br />
нескорених безоднями істот<br />
а угорі здійнявшись над світами<br />
зникали дві жеврини між дротами<br />
двох досі різнополюсних<br />
природ.</p>

<div></div>