<strong>Петро Радейко – В затінку стокротка мліє</strong>
<p>В затінку стокротка мліє,<br />
Моє серце студеніє,<br />
На узліссі – спів і щебет.<br />
Чом змовка у серці трепет?</p>
<p>Гей рости, стосила ниво!<br />
Над тобою кинусь живо,<br />
Ніби жайвір стоголосо,<br />
І торкне грудей колосся,</p>

<div>




</div>

<p>Збудить пісню, залоскоче,<br />
Моє серце затріпоче<br />
І од ласки й благодаті<br />
Буде з вітром щебетати.</p>
<p>Впадуть тіні на долини,<br />
Промінь пестити покине.<br />
Не хиліться, колосочки,<br />
Не журіться в холодочку!</p>
<p><a href="http://onlyart.org.ua/?page_id=1201">до переліку віршів Петра</a></p>

<div></div>