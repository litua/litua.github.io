<strong>Павло Мовчан – “На снігу торішнє листя…” </strong>
<p>На снігу торішнє листя,<br />
насінина на снігу,<br />
сніг присів, немов прокиснув,<br />
стежку втоптану прогнув.<br />
Пойнялась водою крига —<br />
жовта тріщина навкіс,<br />
почалась така відлига,<br />
що не стримать власних сліз.<br />
Розпочався розпад, тління,<br />
руйнування білих веж,<br />
перебарвлення, зчорніння,<br />
визначення нових меж.<br />
Почалося лицювання,<br />
викриття таємних змов,<br />
бо двозначний сніг в мовчанні<br />
щось приховував ізнов.<br />
Та під ним не тільки листя —<br />
трави, сім’я, черепки,<br />
бо ж під ним джерела чисті<br />
заплітались у струмки.<br />
Гасне сніг, повільно, певно,<br />
дояснівши аж до дна,<br />
і, мов череп, спогад древній<br />
із-під снігу вирина:<br />
коні, віхола, дзвіночки,<br />
шлях зрадливий, струнний слід,<br />
перснів срібних два разочки,<br />
розторочуваний світ.<br />
Розповзається протерте<br />
полотняне сповиття,<br />
пробивається уперто<br />
крізь сніги лунке життя.<br />
Наче кістка, крига жовкне,<br />
ширша тріщина швидка,<br />
розмикаються волокна,<br />
пам’ять кільця розмика:<br />
у крутих її глибинах<br />
при самісінькому дні<br />
палить крила хуртовина<br />
на повільному вогні.</p>

<div>




</div>

<p>***</p>

<div></div>