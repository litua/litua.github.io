<strong>Ольга Анцибор – Пріоритети</strong>
<p>Є цінності у кожної людини,<br />
У кожного свої пріоритети,<br />
Красу хтось прославляє безупинно,<br />
Її давно оспівують поети.</p>
<p>І профіль різьблений, і очі волошкові,<br />
І стан стрункий, і руки лебедині,<br />
І коси юнки ніжної шовкові,<br />
І погляд неповторний і єдиний.</p>
<p>Найбільша цінність інших – це достаток,<br />
Монети дзвін і блиск прикрас коштовних,<br />
Столи багаті чи не в кожне свято<br />
І дорогих напоїв келих повний.</p>
<p>Ще хтось далекі мандри полюбляє<br />
За тридев’ять земель в красу казкову.<br />
Для мене більшої краси не має,<br />
Ніж квіти польові у час ранковий.</p>

<div>




</div>

<p>Берізка білокора, як царівна,<br />
А листя пахощі – парфум коштовний,<br />
Стежини лісової нитка рівна,<br />
Води джерельної криниці повні.</p>
<p>Моя найбільша цінність – це людина,<br />
Її душа відкрита, ніжна й чиста,<br />
І жінка, що веде за руку сина,<br />
Й дитячі оченята променисті.</p>
<p>Любов і співчуття, добро і щедрість,<br />
В жінках – жіночність, мудрість чоловіка,<br />
в досягненні мети – сталева впертість,<br />
До слабшого поблажливість велика.</p>
<p>Я в рисах цих красу людини бачу,<br />
Нехай її оспівують поети,<br />
Але якщо хтось думає інакше,<br />
Що ж, в кожного свої пріоритети.</p>

<div></div>