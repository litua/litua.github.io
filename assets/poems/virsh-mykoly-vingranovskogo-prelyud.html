<strong>Микола Вінграновський – Прелюд № 13</strong>
<p>За віком вік — до Курської дуги.<br />
Від пірамід — до атомної згуби.<br />
Завіса! Все, товариші боги!<br />
Мені не смішно. В мене змерзли губи.</p>
<p>Комедія закінчена. Амінь!<br />
Небесний дзвін відбовванів в прозор’ї,<br />
І, кинувши на небо власну тінь,<br />
Я встав з колін і небо взяв за зорі.</p>

<div>




</div>

<p>Як видно все за обрієм земним!<br />
Якби не глибина вселюдного страждання,<br />
Космічну глибину космічного сіяння<br />
Не можна було б вимірять нічим!..</p>
<p>Як видно все!.. Привіт вам, дні нові!<br />
З пащек гармат — волоття кукурудзи!<br />
Летять із Африки на хату чорногузи —<br />
Ї клекіт чуть, — в них лапи у крові…</p>
<p>За віком вік — до Курської дуги.<br />
Завіса! Все, товариші боги!</p>
<p><em>1960</em></p>

<div></div>