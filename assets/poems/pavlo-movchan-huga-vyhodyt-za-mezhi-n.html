<strong>Павло Мовчан – “Хуга виходить за межі неба…” </strong>
<p>Хуга виходить за межі неба,<br />
ніби виходить із себе.<br />
Білі колони крушить і запорошує зір.<br />
Тягнуть ґринджоли діти прямо<br />
на хатній гребінь,<br />
аби, спустившись донизу, розлінувати папір…<br />
В білому торохтінні голоси їхні тонуть,<br />
наче вогні свічані — сніг ув очах мерехтить.<br />
І, снігом доточений, звівся дід Яким,<br />
мов колона,<br />
сам у собі височіє і у думках височить.<br />
Він стереже городи зірко від гайвороння,<br />
в нього в руці торохкало, померки — в голові,<br />
а у старій кишені вижовкла похоронна<br />
свідчить, що дід пережив двічі<br />
свій власний вік…<br />
— Киш, проклятюще зілля,<br />
а бодай би ти видохло,<br />
де ви на мою голову, розпроклятющі,<br />
взялись?..—<br />
Сиплеться сніг: прокляття хуга розкидує,<br />
з хатнього гребеня діти сунуться зверху вниз…<br />
Не-роз-ліно-вана грядка, наче чиста сторінка,<br />
звук дерев’яний спорскує ген-ген за межу…<br />
— Що ви, діду, робите?<br />
Краще візьміть ковіньку…<br />
— Чи не пішов би ти к бісу!<br />
Бачиш, як сніг стережу…<br />
Тільки заплющу очі — так і летять додолу:<br />
чорні, як смоль… залізні…<br />
не приведи господь…<br />
Іч, розкричалися, кляті, — не відійти від дому…<br />
Ну, в случаї чого, буду гукати народ…</p>

<div>




</div>

<p>***</p>

<div></div>