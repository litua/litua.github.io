<strong>Марта Тарнавська – Maligne Lake </strong>
<p>Різьбить різьбу абстрактну скульптор — час:<br />
що зарис — повість про життя і смерть.<br />
Незрозуміла мова ця для нас:<br />
красою очі виповнені вщерть.</p>

<div>




</div>

<p>Світ символів на барельєфі скал —<br />
це світ безлюдних ще тисячоліть:<br />
людини ще сюди не допускав<br />
на перевалі сторож — людський міт.</p>
<p>Який маленький твій, людино, вік!<br />
Мов деревце над озером Малінь,<br />
де з гір навис нещадний льодовик,<br />
до гір, до зір підносиш горду тлінь.</p>
<p>1969</p>

<div></div>