<strong>Павло Мовчан – Безмежжя </strong>
<p>Понаджений прихильністю снігів,<br />
ошуканий, спонукуватий криком,<br />
він відчував себе рівновеликим<br />
безмежності, відбитій в люстрах днів.</p>
<p>Слід залишав і думав: наповічно,<br />
але вода ішла йому навстрічно,<br />
змиваючи відмітини й відбитки,<br />
і обертала машкару трагічну<br />
на реготню, що розповзлась на нитки.</p>

<div>




</div>

<p>Щоб хоч крижину зберегти на згадку,<br />
усі струмки він заганяв у гатки,<br />
міняв супротно вперту течію,<br />
лопатою все тіло ручаю<br />
рубав. Перекидав у спогад довгу кладку.</p>
<p>Та й пам’ять зраджує: січнева білість де?<br />
А талий сніг впотужнив тільки воду…<br />
І порожнина ширшає — гуде,<br />
віщуючи безмежжя і свободу.</p>
<p>***</p>

<div></div>