<strong>Микола Вінграновський – Заходить сонце. Сніг іде…</strong>
<p>Заходить сонце. Сніг іде,<br />
І серце на ніч місце мостить,<br />
І на ніч сон йому іде<br />
Через мости та через мости.</p>
<p>Лягають спати горобці<br />
Із горобчихами та дітьми,<br />
Вухами вкутались зайці,<br />
Нема і їм де сну подіти.</p>
<p>Дрімає вітру срібна дуда,<br />
І дика груша в сні дичить.<br />
Лиш не ляга моя приблуда,<br />
Лиманом з поля ідучи.</p>
<p>Вона не ляже, не приляже,<br />
Оця приблудонька моя:<br />
Свій босий слід снігами в’яже<br />
І в шиби голову схиля.</p>

<div>




</div>

<p>Її ніхто не бачить в очі,<br />
Їй сніг невидимість жене,<br />
А змерзлі сльози опівночі<br />
Лице ховають крижане.</p>
<p>В Холодній Балці, в білій піні<br />
Вона іде й співа з ночей.<br />
Намерзло льоду в її пісні<br />
І снігу в пісні — до плечей!</p>
<p>Наморосило в ній туманів,<br />
І одинота-одина<br />
У ній одніє й на світанні,<br />
І тільки щастя їй нема…</p>
<p>В Холодній Балці сон-незбуда<br />
Усе на світі оточив…<br />
Лиш не ляга моя приблуда,<br />
З лиману в поле ідучи.</p>
<p><em>1971</em></p>

<div></div>