<strong>Микола Вінграновський – Імператриця Варвара</strong>
<p>Ні бекання, ні мекання у мжичці,<br />
Куди не кинь — по голову плюта.<br />
В короні з буряків на буряковій гичці<br />
Із димаря Варвара виліта.</p>
<p>Де гайвороння вимокла орава<br />
Над клубом спить і носом ніч клює,<br />
Летить зболіла, здумана Варвара<br />
У царство незвойоване своє.</p>

<div>




</div>

<p>Мерщій! Мерщій! В пониззі, в луговині,<br />
Садовина та мокне і сичить,<br />
Де кожній картоплині й цибулині,<br />
Морквині, капустині, гарбузині<br />
Душа болить, терпка душа болить.</p>
<p>Корові тепло, гусям, курям тепло,<br />
У хаті тепло й дітям, далебі,<br />
І ті вітри, що вимокли над степом,<br />
В печі над жаром сушаться й собі.</p>
<p>А тут-плюта! І морква, й цибулина…<br />
Тут все на світі, що там і казать!<br />
Тепер літай, лиха твоя годино, —<br />
В недобрий час добру ж не пропадать.</p>
<p><em>1964</em></p>

<div></div>