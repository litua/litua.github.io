<strong>Павло Мовчан – Сліди на піску (Цикл)</strong>
<p><strong>1.</strong></p>
<p>Малиновий лікер і сутінь малинова…<br />
І є лише «тепер» на всю світобудову.<br />
Є ти, та є пісок, та хвиля крутогнута,<br />
малиновий ковток — і все, усе забуто…<br />
В легенях зберегти б той солод муки й болю,<br />
спинить життєвий триб й не жити вже ніколи…<br />
Бо далі, далі — нуд, а дні, як припиначки,<br />
бо там — жаждивий ґрунт, бо там лиш жар гарячки.<br />
Бо там… Навіщо нам в ту шпарку зазирати…<br />
Весь солод — пополам: життя ж лише почате…<br />
Поча… печа… прича… О чаєчко-кричайко!<br />
Оточує нас час, неначе обичайка,<br />
викруглюють вуста і скрик, і вінця склянки,<br />
довкола — круглота, всередині — дуплянки…<br />
І хлюпіт звідусіль, і слух гне хвиля круто,<br />
виходить з тіла хміль, із горла — гострокутно…<br />
Та ще б один ковток — хай смертю біль виходить…<br />
Зариємо в пісок взуття своє і одяг.<br />
Нагі ми, світе, глянь… нагі і многогрішні,<br />
зрива всевладна длань з нас сповиття торішні…<br />
Суровий вирок твій, та справедлива воля,<br />
солодкий цей напій, гірким-гірка недоля:<br />
жить в часі, а за ним лиш зберігати спогад<br />
і про рожевий дим, і про… Але про кого?…</p>
<p><a name="2"></a></p>
<p><strong>2. ТІНЬ</strong></p>
<p>Від голосу відлуння залишилось,<br />
від тіла у западині — смола…<br />
На дні раптово тінь заворушилась<br />
і — мов дитина — руки простягла.<br />
І нагадала давнє, перебуле:<br />
пливучу греблю, теплий верболіз, —<br />
і вихиталось, наче лин з намулу,<br />
обличчя й очі, повні чорних сліз…<br />
І пам’ять ніби збільшила всі риси:<br />
кирпатий ніс і випукле чоло,<br />
і губи, як покривджені, обвисли,<br />
одна брова… а вії не було…<br />
Чиє воно, печально-безіменне,<br />
чиє воно, примулене на дні?<br />
Чому воно обернене до мене?<br />
Вуста німі, а очі — голосні…<br />
Хиталася на нитці порошина,<br />
і тріскалось обличчя, мов кора…<br />
Тінь простягає руки, як дитина,<br />
благаючи, щоб я її забрав.</p>
<p><a name="3"></a></p>
<p><strong>3. ЩЕ ОДИН ДЕНЬ…</strong></p>
<p>Постаршав я на день, а зменшився на тебе;<br />
утоми додалось, і зменшилось снаги.<br />
Пускаю погляд свій байдуже за крайнебо,<br />
немов зійшлись мої життєві береги.<br />
І ні струмка на дні — потріскана муляка,<br />
і ряскою луска, і жабуриння жмут…<br />
Розтер у пучках мул, і порохом заплакав,<br />
і викресав вогонь з-під нігтів на той трут.<br />
І мотузяний дим гойднувсь над головою,<br />
та усмішку твою побачив я сумну:<br />
верталась ти назад високою водою,<br />
я нурився ізнов у повінь крижану.<br />
Перед очима йшла у мерехтінні ряска,<br />
хиталась жовта твань і снулі щупаки…<br />
І я хотів гукнуть: — Не йди, не йди, будь ласка! —<br />
та губи затягнув шовковий шар луски.<br />
Угору піднялась лушпайкою копійка,<br />
і срібний дзвін слідком поплив… подаленів,<br />
і ллялась ніч у очі, неначе в лійку,<br />
і осідав намул у грудях в глибині…</p>
<p><a name="4"></a></p>
<p><strong>4.</strong></p>
<p>Губами втану, пучками впечуся<br />
в пітьму сліпучу, в гріхоту святу,<br />
розпорошуся шепотом у вусі,<br />
перекруглію в краплю золоту.<br />
Отак би й закипів, наче живиця<br />
в сосновій дошці, в тесаній труні, —<br />
як тисне стеля, і мені не спиться,<br />
бо так тебе багато у мені,<br />
що я виходжу аж за власні межі —<br />
бо неспроможен всю тебе вмістить,<br />
і язики нестерпної пожежі<br />
знялись у грудях, і душа болить…<br />
І не збагнувши усього безглуздя,<br />
я лестощами тішу давній слух.<br />
А ти в свідомість, мов сокира, вгрузла,<br />
і мою пам’ять розщепив обух.<br />
Я холод чую, і підступність долі,<br />
що так приймає радісно метал —<br />
єство моє давно перехололо,<br />
ізвузилась до дощок самота.<br />
Так звузилась, що вже й мене немає,<br />
і теше маятник: — Це ти! Це ти! Це ти!..<br />
В мені одна — безпам’ятна, безкрая, —<br />
хоч іскрою, благою, засвітись…</p>

<div>




</div>

<p><a name="5"></a></p>
<p><strong>5. ПІЦУНДСЬКИЙ МЕРИДІАН</strong></p>
<p>Все зміщено — і простір цей, і час,<br />
усе перефарбовано блакиттю:<br />
за себе проживаю я ще раз,<br />
із холодів крохмальних розповитий.</p>
<p>Посутенілий пролітає ключ,<br />
немов ляга на очі павутина,<br />
і обрійний на голові обруч<br />
печально дзеленкоче безпричинно,</p>
<p>так, ніби пам’ять стримує сипку,<br />
крізь отвір цей просилюючи тіло,<br />
і виступа на обрійнім вінку<br />
гірка присутність — сіль червоно-біла…</p>
<p>Ловлю повітря — в жменях камінці,<br />
ловлю повітря, та пісок в легенях…<br />
І пух кульбаби у губах зацвів,<br />
і погляд бризкав полум’ям зеленим.</p>
<p>Цим часозміщенням ошукую себе,<br />
утіху кличу, прагнучи омани,<br />
і піднімаю очі до небес,<br />
аби тебе нагледіть, непов’янну…</p>
<p>Усе переінакшилось давно,<br />
і спогад, ніби дерен на могилі.<br />
І простір весь всотався у вікно,<br />
і сіль крізь сутінь густо проступила…</p>
<p>І я тебе угледів — Боже мій! —<br />
у закутку, мов яблуко торішнє,<br />
та видихався солод всіх надій<br />
і дов’явало тіло многогрішне…</p>
<p>Рука тремтіла — цукор розсипавсь,<br />
у пучки вже не пікся чай гарячий,<br />
і сіллю виступав на скронях час,<br />
і сіль хтось сипав у вікно незряче…</p>
<p>І ти в мені відлуннячком гірким<br />
на мить засолодилась, відлунила…<br />
О світку лю!.. люби нас, не покинь,<br />
хоч кожен день — то соляна могила…</p>
<p><a name="6"></a></p>
<p><strong>6. ІРЖА</strong></p>
<p>В твоїх очах я скривлений та гнутий…<br />
Та чим я можу свідчить проти тих,<br />
хто, мов штиря, гнув на всі боки люто<br />
мене в тобі… Прости мені, прости…</p>
<p>І моє ймення, гнуте язиками,<br />
зіржавіло — зігнулась ти й сама…<br />
Обценьки губ розклацались над нами…<br />
— Ой, відпустіть — душа ж уже німа…</p>
<p>Зіржавівши, я випаду із тебе,<br />
уже іржа уїлась у кістки:<br />
це ти в мені знов приросла до ребер,<br />
рамено прикипіло до руки…<br />
Рвись, відхиляйся, кістка дерев’яна,<br />
і що той біль? — іржавиться, мов цвях…<br />
Бо ти в мені — одна суцільна рана,<br />
іржа від тебе в мене на губах.</p>
<p>І в кожне око цілиться іржаво<br />
і непохибно катівний гвіздок,<br />
щоб вбить зіниці — полум’ям кривавим<br />
ти витечеш із двох очниць-дірок…</p>
<p><a name="7"></a></p>
<p><strong>7.</strong></p>
<p>Ой як повільно осідає сажа<br />
і моститься у кубищі вогонь —<br />
він, безсловесний, правду нам розкаже,<br />
ще й вичитає долю із долонь.</p>
<p>І кривда, наче виразка, присохне,<br />
і сум обляже, і заграє мідь;<br />
суботнім шляхом, чуєш, віз торохнув, —<br />
ти на торги недільні швидше їдь!</p>
<p>Доволі матимеш і виторгу, і зиску,<br />
а я ж лідзавську гіркоту доп’ю,<br />
і розгадаю пацху, як колиску,<br />
і вимовчу усю ганьбу свою…</p>
<p>Так, я — жебрак, але зискую з неба,<br />
а за душею в мене — тільки ти…<br />
І прикипіла сажею ганеба,<br />
і не зішкрябать з серця чорноти.</p>
<p>Дивлюсь на шлях — дим виїдає очі,<br />
твоє обличчя тане, наче лід,<br />
сльоза світліє чистим непороччям,<br />
і круто солиться у ній весь білий світ…</p>
<p>І буде довго-довго нам упомку<br />
у плетеному товсто курені<br />
і те вино, що при вогні прижовкло,<br />
і жовта мамалига в казані.</p>
<p>Все з відстані згадається, мов свято, —<br />
якщо не вийде із очей туман, —<br />
і кривди скрик, і сльози при багатті,<br />
і кашовар на ймення Аміран.</p>
<p>***</p>

<div></div>