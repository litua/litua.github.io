Стус Василь – Весняний вечір. Молоді тумани…<p>Весняний вечір. Молоді тумани.<br />
Неон проспектів. Туга ліхтарів.<br />
— Я так тебе любила, мій коханий.<br />
— Пробач мене — я так тебе любив.<br />
І срібляться озерами долини,<br />
шовковий шепт пригашених калюж,<br />
мені ти все життя, немов дружина,<br />
мені ти все життя, неначе муж.<br />
— А пам’ятаєш? — Добре пам’ятаю.<br />
— А не забув? Чи не забув? — О, ні.<br />
— Здається, знову в молодість вертаю,<br />
все наче увижається вві сні.<br />
І першу зустріч? Першу і останню.<br />
— А я лиш першу. Ніби й не було<br />
минулих років нашому коханню,<br />
не вір, що за водою все спливло.<br />
— Не треба, люба. Знаю, що не треба.<br />
Хай давні душі б’ються на ножах.<br />
А єдиніться — предковічне небо<br />
вам спільний шлях покаже по зірках.</p>

<div>




</div>

<p>автор: <strong><a href="http://onlyart.org.ua/?page_id=7510">Стус Василь</a></strong></p>

<div></div>