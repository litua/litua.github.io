Катерина Бабкіна – Кожного ранку вона прочиняє вікно…<p>Кожного ранку вона прочиняє вікно і тихенько кличе.<br />
Голос її пробуджує водоспади й лавини,<br />
десь унизу перехожі піднімають обличчя,<br />
і роздивляються в небі зграї пташині,<br />
з надією, як і ти роздивляєшся цю жінку зі спини –</p>
<p>зморшок по шкірі її непевний тонкий рисунок,<br />
асиметрію тіла невиразну, м’яку, природню,<br />
ніби парад сузірь чорних родимок візерунок –<br />
знаючи, що кожен ранок – це її подарунок,<br />
це як ще один подих перед кроком в безодню.</p>
<p>Що поки вона з тобою – лавини минають місто,<br />
що тепла зима тримає однак водоспади, кригою скуті,<br />
і що якщо вона піде – то зробить це ненавмисне,<br />
не з байдужості до тебе, не з неуважності, не від люті –<br />
а просто розчиниться у повіті, перетворюючись на сутінь.</p>

<div>




</div>

<p>І ніхто тоді не врятує. А до того пульсує січень<br />
її тихими вигуками щоранку, і завмирають віхоли,<br />
водоспади, птахи, лавини; перехожі піднімають обличчя.<br />
І всі чекають – кого й куди цього разу вона покличе;<br />
і всі відгукуються – кого б вона не покликала.</p>
<p>автор: <a href="http://onlyart.org.ua/?page_id=48365"><strong>Катерина Бабкіна</strong></a>, 2015</p>
<p></p>

<div></div>