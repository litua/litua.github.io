<strong>Микола Вінграновський – Двадцятий прелюд</strong>
<p>Привіт тобі, ріко моєї долі!..<br />
Ні, я себе не можу уявить<br />
Без тебе, Дніпре, як і без тополі,<br />
Що в серці моїм змалку тополить.</p>
<p>І навіть в цю запівнічну годину,<br />
Коли б, здавалося, переді мною світ,<br />
Переді мною всесвіт і політ<br />
Думок і почуттів у верховину, —<br />
Я раптом надивляю Україну…</p>
<p>Хвилину тому був я чародій,<br />
Титан, володар, бог тисячосилий!<br />
Віки гортав я, плакав і радів,<br />
Вмирав, народжувавсь і знов ставав я сивий,</p>
<p>Був простором мій лагідний папір,<br />
Де я писав народами і рухав<br />
Сонця, і Землю, і колони зір,<br />
І час був мірою мого людського духу.</p>
<p>Як раптом вибухнуло серце!.. І на нім<br />
Дніпрові хвилі всесвіт застелили,<br />
І я позбувся мужності і сили —<br />
Стою хлопчиськом в мареві яснім…</p>
<p>Шляхи і степ… вітри і вітряки…<br />
Озимина, шипшина і тополі…<br />
І спокій повнить груди і думки…<br />
Мовчи, любові Мовчіть, буремні долі!</p>

<div>




</div>

<p>Мій світ стоїть мені уперше знові<br />
І тихну я, і світ у тиші плаче…<br />
Ми з ним удвох… ніхто нас не побаче,<br />
Ніхто не захвилює нашу кров.</p>
<p>Прощай, любов, і зненависть, і горе!<br />
Прощайте, думи! Щастя і жалі!<br />
Мене до себе первозданне горне<br />
Дніпророжденний світ мій на землі,</p>
<p>І хата моя біла, і криниця,<br />
І ніжний борщ з картоплею на дні…<br />
Прийдіть мені! Вернітеся мені!<br />
Благословіть мене і посміхніться!</p>
<p>Благословіть!.. Обов’язком і правом<br />
Я змушений свій зір перевести:<br />
Переді мною смерті і заграви,<br />
Концтабори, прокляття і хрести;</p>
<p>Зруйновані народи і стремління,<br />
Поранені бажання і думки,<br />
Запродані хвилинами віки<br />
Злились в хорали миру і цвітіння!</p>
<p>Застугоніли армії галопи,<br />
І їх натхненники, вчуваючи кінець,<br />
Серця перекопали на окопи<br />
І захищаються з покопаних сердець!..</p>
<p>Не сплять всі партії, всі уряди не сплять,<br />
Не спить трава і пам’ятники теплі,<br />
Не сплять доріг зелено-сиві петлі,<br />
І час не спить, щоб вирок підписать!..</p>
<p><em>1959</em></p>

<div></div>