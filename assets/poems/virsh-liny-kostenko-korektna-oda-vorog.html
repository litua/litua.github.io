<strong>Ліна Костенко – Коректна ода ворогам</strong>
<p>Мої кохані, милі вороги!<br />
Я мушу вам освідчитись в симпатії.<br />
Якби було вас менше навкруги,—<br />
людина може вдаритись в апатію.</p>
<p>Мені смакує ваш ажіотаж.<br />
Я вас ділю на види і на ранги.<br />
Ви — мій щоденний, звичний мій тренаж,<br />
мої гантелі, турники і штанги.</p>

<div>




</div>

<p>Спортивна форма — гарне відчуття.<br />
Марудна справа — жити без баталій.<br />
Людина від спокійного життя<br />
жиріє серцем і втрачає талію.</p>
<p>Спасибі й вам, що ви не м’якуші.<br />
Дрібнота буть не годна ворогами.<br />
Якщо я маю біцепси душі —<br />
то в результаті сутичок із вами.</p>
<p>Отож хвала вам!<br />
Бережіть снагу.<br />
І чемно попередить вас дозвольте:<br />
якщо мене ви й зігнете в дугу,<br />
то ця дуга, напевно, буде вольтова.</p>

<div></div>