<strong>Леся Українка – «Ні, ти не вмреш, ти щастя поховаєш…»</strong>
<p>Ні, ти не вмреш, ти щастя поховаєш</p>
<p>під білим покривом несправджених надій,<br />
кришталі сліз над ним порозсипаєш,<br />
убрані в іскри любих, марних мрій;</p>
<p>І буде спати щастя, мов царівна,</p>
<p>що на скляній горі знайшла труну,<br />
життя ж твоє, мов нитка, довга, рівна,<br />
протягнеться кудись удалину.</p>
<p>І часто ти безсонними ночами</p>
<p>до любої труни шукатимеш стежок<br />
і сльози литимеш старечими очами, –<br />
від них сріблом горітиме сніжок.</p>
<p>Коли ж, утомлена блуканням одиноким,<br />
на сніговій постелі ляжеш ти,<br />
щоб більш не встати, перед сном глибоким<br />
останню мрію вгледиш:<br />
Ось іти<br />
зібрався лицар молодий в дорогу,<br />
на гору ту скляну, де щастя спить,<br />
в душі несе і віру, і тривогу,<br />
пустеля перед ним, як жар, горить.</p>
<p>Холодні іскри – то роса для нього,</p>

<div>




</div>

<p>біленький сніг – то пелюстки лілей,<br />
палкий мороз – пал сонця весняного,<br />
неясний винокол – привада для очей.</p>
<p>Він без дороги йде все цілиною,</p>
<p>з усмішкою твої стежки мина,<br />
і бачиш ти, що він вже під горою,<br />
де спить твоя царівна чарівна.</p>
<p>Він на горі єдиним поцілунком</p>
<p>розбив труну і щастя оживив,<br />
отим єдиним, легким подарунком<br />
навік царівну горду покорив,</p>
<p>І взяв її на руки, мов дитину,</p>
<p>і весело у замок свій поніс,<br />
за ними йшла весна, і всю долину<br />
покрив квіток весняних цілий ліс.</p>
<p>Квітки цвітуть, і золотом багряним,</p>
<p>немов огнем, долина пойнялась,<br />
співає щастя над своїм коханим,<br />
і ні одна сльоза не пролилась.</p>
<p>А ти лежиш, і тіло одиноке</p>
<p>смертельний сон і холод обійма,<br />
і мрія та про щастя яснооке<br />
іде в туман, мов загадка німа…</p>
<p>27.06.[1902]</p>

<div></div>