Ірина Саковець – Нічні автостради зчорнілими венами…<p>Нічні автостради зчорнілими венами,<br />
людей міріади не стишують біль<br />
Землі, де ще поки дерева – зеленими<br />
і ріки ще є голубі.</p>
<p>Все вище, і вище, і вище за Цельсієм:<br />
бліда лихоманка крізь тисячі літ.<br />
Нещадно двонога смертельна інфекція<br />
себе убиває і світ.</p>
<p>Легені твої із планети легенями<br />
авто і заводи ще трохи – й зітруть,<br />
і вдихи у горлі голками огненними,<br />
повітря – розбавлена ртуть.</p>
<p>Тоді, як вода у морях закипатиме<br />
і випаде чорний, засмолений сніг,<br />
покинутий навіть містами-стигматами,<br />
ти будеш питати, як міг</p>

<div>




</div>

<p>розп’я́сти святиню земної невинності<br />
руками сліпої байдужості й зла.<br />
Та пізно: природа не в змозі це винести –<br />
і сонце закриє зола.</p>
<p>автор: <a href="http://onlyart.org.ua/?page_id=44280"><strong>Ірина Саковець</strong></a></p>
<p></p>

<div></div>