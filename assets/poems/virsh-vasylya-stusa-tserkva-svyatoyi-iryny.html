<strong>Василь Стус – Церква святої Ірини…</strong>
<p>Церква святої Ірини<br />
криком кричить із імли,<br />
мабуть, тобі вже, мій сину,<br />
зашпори в душу зайшли.<br />
Мороком горло обгорне,<br />
ані тобі продихнуть.<br />
Здрастуй, Бідо моя чорна,<br />
здрастуй, страсна моя путь!<br />
Плещуться крила об тугу,<br />
чим я її розведу?<br />
Жінку лишив на наругу,<br />
маму лишив на біду.<br />
Рідна сестра, як зигзиця,<br />
б’ється об мури грудьми.<br />
Господи! Світ не святиться —<br />
побожеволіли ми.<br />
Ходить Господь із кадилом —<br />
чадом безсонних ночей<br />
щось мене світом водило,<br />
а не розкрило очей.<br />
Церква святої Ірини,<br />
пугач кричить із імли,<br />
хором ериній нарине<br />
розпач, усе замалий —<br />
не нагодує довіку<br />
геть перехлялих чекань,<br />
зводиться тихо, як віко,<br />
шарою шпарою рань.</p>

<div></div>