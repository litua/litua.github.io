<strong>Леся Українка – Вість з півночі </strong>
<p>Таки недарма прилітав<br />
Північний гість… Дивлюся ранком –<br />
Вже заволочено серпанком<br />
Сіреньким небо. Далі став<br />
Помалу й дощик накрапати,<br />
І вогким холодом до хати<br />
Зайшов притихлий вітерець.<br />
Щось охолонув молодець!..<br />
Чи не сподобалась пустині<br />
Його зальоти? Чи згадав<br />
Далеку милу й заридав<br />
Дрібними слізьми на чужині ?<br />
Шепоче вітер в мокрім листі:<br />
«Се ж я з твоєї сторони<br />
Приніс оці плакучі вісті, –<br />
Якої ще тобі луни ?..»</p>

<div></div>