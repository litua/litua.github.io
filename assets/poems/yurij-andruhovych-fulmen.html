Юрій Андрухович – Fulmen<p>Пізній гуляко, аскете з Ассізи!<br />
Атональна днина по тобі тече.<br />
Борода пожовкла, як трава осіння.<br />
Що воно шукає? Дівоче плече? —</p>
<p>впився б у нього з жагою південною —<br />
так жираф об’їдає листя з віт…<br />
Он як витанцьовує над ямою поденною<br />
білий, мов лотос, астральний живіт!</p>
<p>Іноді з-за скелець потойбічно глянеш,<br />
гордливо знеціниш їдло та грошву,<br />
ніби кажеш пішоходам-співземлянам:<br />
«Приходьте вклонитися, поки живу».</p>

<div>




</div>

<p>Поки ходиш вихудлий, через мокру осінь.<br />
Та й слухаєш музику — свою в собі.<br />
Ще не метелика, але вже не гусінь —<br />
кокон геніальності в юрбі.</p>
<p>Так живеш, ніби пишеш довгу чорну книгу,<br />
з непочатих (непочутих) фуґ і токкат.<br />
Думаєш: ego, а воно — іго.<br />
І прилип до неба місяць, мов цукат.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>