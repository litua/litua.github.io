<strong>Павло Глазовий – Залізний характер</strong>
<p>— Нам, мужчинам, дорікають: їздячи трамваєм,<br />
Ми, мовляв, жінкам ніколи місць не уступаєм,<br />
Бо, мовляв, ще є мужчини некультурні й грубі.<br />
В цьому треба розібратись, громадяни любі.<br />
Якось їхав я трамваєм, а уздовж проходу<br />
Натопталось душ п’ятнадцять женського народу.<br />
Треба місцем поступитись. А кому охота?<br />
Ти стоятимеш, а сяде тютя жовторота.<br />
Я до публіки й звернувся: “Женщини і дами!<br />
Хто найстарша і найтовща буде тут між вами?”<br />
Всі мовчать, як без’язикі, мов заклало вуха.<br />
Я й кивнув одній бабусі: “Йди сідай, старуха!”<br />
А вона попалась, видно, із єхідних штучок.<br />
“Та сиди вже там, — говорить, — теж мені онучок”.<br />
Я до іншої звертаюсь благородно й чітко:<br />
“Ви, по-моєму, найтовща. Йдіть сідайте, тітко”.<br />
А вона стоїть, як скеля, наче й не до неї.<br />
Не оцінює культури й чемності моєї.<br />
Я до третьої заходжу з іншого вже краю.<br />
“Вам, мамашо, скільки років стукнуло?” — питаю.<br />
А вона скривилась гірко і сказала строго:<br />
“То тебе об стінку лобом стукнули малого!”<br />
Як почув таку я фразу, сів на місце зразу.<br />
Більше женщинам я місця не давав ні разу.<br />
І мене тепер не стягне найсильніший трактор.<br />
Ми, мужчини, теж умієм показать характер.</p>

<div></div>