<strong>Тодось Осьмачка – Утома</strong>
<p><strong>І</strong></p>
<p>Глибока осінь павутину<br />
На берег тягне з-під млина,<br />
Де перестояну калину<br />
Ламає дівчина мала;</p>
<p>Гуде від ціпа жовта тиша.<br />
Як у неділю дзвін в гаю,<br />
А на кулі хазяйка рижа<br />
Сорочку зашива свою</p>
<p>І повідає, як надворі<br />
Шуміла ніч вогнем з громів<br />
І цуценя коло комори<br />
Вищало мокре у рові;</p>
<p>А комсомолець в ліжку любий<br />
Зорив їй по-братерськи в рот,<br />
Бо там були з металу зуби<br />
Рублів, напевно, на п’ятсот…</p>
<p><strong>II</strong></p>
<p>А я хоч маю вічні будні<br />
І зморшки довгі на лиці<br />
І пробиваю кригу в грудні,<br />
Аби скупатися в ріці;</p>
<p>І виглядає щохвилини<br />
У мене з серця самота,<br />
І, наче в мертвої людини,<br />
Навіки зціплені уста,</p>

<div>




</div>

<p>Що їй не сниться ані сосна<br />
На скандінавських берегах,<br />
Ані, збентежена і млосна,<br />
на Нілі пальма у пісках;</p>
<p>І хоч не заздрю тим на лати,<br />
Що господині мов брати,<br />
І не боюся ночувати<br />
Із цуценям серед сльоти.</p>
<p><strong>ІІІ</strong></p>
<p>Та, гей, закінчу я жорстоко<br />
Останній молотити сніп,<br />
Аж розлетиться понад током<br />
Розбитий, наче пляшка, ціп,</p>
<p>Та й повалюся на солому<br />
У мертве безгоміння сну,<br />
Аби забути і утому,<br />
І від життя луну страшну,</p>
<p>Що знов до сонця рижа курка<br />
Співає вранці без півнів<br />
І Марсій з краденого лука<br />
У серце цілиться мені,</p>
<p>А бог поетів і героїв<br />
Рахує у неволі дні<br />
Без Муз, без ліри і без зброї<br />
Калину носить у рядні!..</p>

<div></div>