<strong>Леся Українка – В’язень</strong>
<p>Сидить в темниці в’язень самотний<br />
І скрізь блукає поглядом, смутний:<br />
То по закуренім низькім склепінню,<br />
То по стіні, по брудному камінню.<br />
Над головою в нього розпустила<br />
Нудьга свої широкі сиві крила.</p>
<p>А думка рветься в той широкий світ,<br />
Його вкрива тепер весняний цвіт…<br />
«Забудь той світ! міцна твоя темниця!»<br />
І думка пада, мов підбита птиця.<br />
Не плаче бідний в’язень, не ридає,<br />
Сумний, понурий, край вікна сідав.</p>
<p>Перед вікном широка бита путь,<br />
По ній чужі байдужі люди йдуть.<br />
Хто йде, хто їде – на темницю гляне.<br />
Холодний погляд!.. Ох, як серце в’яне!<br />
В темниці тут жива душа конає,<br />
Ніхто про те не думає, не дбає…</p>
<p>Дорогою йде жінка молода.<br />
Яка ж сумна, убога та бліда!<br />
І на руках несе малу дитину,<br />
Обгорнену в подерту сірячину.<br />
Яка ж вродлива, гарна, мов картина,<br />
Та безталанна вбогая дитина!</p>
<p>Побачив в’язень пару ту й зрадів,<br />
А тільки вид йому як сніг збілів.<br />
Ох, се ж його дружина молодая!<br />
Ох, се ж його дитинонька малая!<br />
«Здоров був, любий!» – жінка говорила, –<br />
А в голосі її сльоза бриніла.</p>

<div>




</div>

<p>Але весела й жвавенька була<br />
І щебетала дівчинка мала:<br />
«Ку-ку, ку-ку! а де ти? тут, татусю?<br />
Візьми на руці, поцілуй Марусю!»<br />
Здавалось, певне, бідному дитяті,<br />
Що татко жартами сховавсь за грати.</p>
<p>А татко ручку доні цілував<br />
І гіркими сльозами обливав.<br />
«Ох, ти ж моє дитя кохане, рідне!..»<br />
А жінка мовила: «Радіє, бідне…<br />
Мале, – його ще лихо не діймає;<br />
Вже другий день, як хліба в нас немає.</p>
<p>В неділю ще за той нещасний хліб<br />
Останнюю худобу жид загріб,<br />
Продав за довг остатнюю корову…»<br />
І сльози жінці перебили мову;<br />
До каменя холодного припала<br />
І гірко, розпачливо заридала.</p>
<p>Мала дитина почала квилить<br />
І стиха їсти в матері просить.<br />
«Прощай!» – промовила понуро мила,<br />
Дитину до віконця підсадила.<br />
Татусь, цілуючи свою дитинку,<br />
Невільничого хліба дав скоринку…</p>
<p>Він погляд свій услід їм посилав.<br />
Він і тепер не плакав, не ридав,<br />
На очах в його сльози не блищали, –<br />
Вони на серце каменем упали.<br />
І в’язень руки заломив з журбою:<br />
«Навіщо ми побралися з тобою!..»</p>
<p>[1889]</p>

<div></div>