<strong>Микола Вінграновський – Людина і ніч</strong>
<p>Усе роздягнено, і все напоготові.<br />
Ніч повертає голову: пора!<br />
Гармата — бух! І горобці — ура!<br />
Розквітли океани малинові.</p>

<div>




</div>

<p>Півлюдства дивиться півлюдству в темні очі.<br />
Ще мить, ще мить! І ще єдина мить!<br />
Любов чи смерть? Свобода а чи гніт!<br />
І вічне вже владарювання ночі?</p>
<p>Усе роздягнено, і зближуються кроки…<br />
Серця, держави, квіти, літаки,<br />
І космос, і розлуки, і роки,<br />
Усе роздягнене, оголене… на доки?</p>
<p><em>1964</em></p>

<div></div>