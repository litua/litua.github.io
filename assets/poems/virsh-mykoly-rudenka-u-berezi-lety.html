<strong>Микола Руденко – У березі Лети</strong>
<p>Чи сон, чи дія на астральнім плані —<br />
Реальність потойбічного життя:<br />
Правую човника в густім тумані.<br />
Вирує Лета —<br />
Річка забуття.</p>
<p>Аж гульк: цвіте лужок в заплаві Лети.<br />
Сидять веселі хлопці круг стола.<br />
Питаю в хмарки:<br />
— Хто це?..<br />
— То поети.<br />
Їх річка забуття не прийняла.</p>
<p>Тим часом видирається істота<br />
В мундирі маршала,<br />
Брова-дуга.<br />
Для неї кожен крок — тяжка робота,<br />
В болоті грузне маршальська нога.</p>

<div>




</div>

<p>Пекельно жарко, достобіса жарко —<br />
Як цей огрядний чоловік упрів!<br />
— Подайте чарку, хоч єдину чарку, —<br />
Благають очі з-під кошлатих брів.</p>
<p>Зненацька впав — і Лета проковтнула.<br />
На мить між ряски засірів рукав —<br />
І знов ріка безвітряно заснула.<br />
— А хто ж то був? — я в хмарки<br />
запитав.</p>
<p>Відповіла мені нещадна Лета<br />
Отам, де хлопці пляшку допили:<br />
— Диктатор, що відомого поета,<br />
В концтаборі приставив до мітли.</p>
<p><em>26.02.1979</em></p>

<div></div>