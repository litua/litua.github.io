<strong>Руданський Степан – Не знаєш ти горя…</strong>
<h4><strong>1</strong></h4>
<p>Не знаєш ти горя,<br />
Не відаєш жалю, —<br />
Щасливий ти, дядьку<br />
Прохоре-ковалю!</p>
<p>Заліза пудами<br />
І начиння маєш,<br />
Сядеш у світлиці —<br />
Думоньку гадаєш.</p>
<p>І гадаєш думу:<br />
Скільки пудів взяти,<br />
Щоб, на диво світу,<br />
Штабу ізкувати.</p>
<p>І вдруг твої слуги<br />
Вугля насипають,<br />
Широкії міхи<br />
Вогонь роздувають.</p>
<p>Горить чорне вугля,<br />
Горить, не згасає,<br />
Залізо калиться,<br />
Іскри розсипає.</p>
<p>Залізо збіліло —<br />
Хватаєш кліщами,<br />
Кладеш на ковадло,<br />
Вариш молотками.</p>
<p>І готова штаба,<br />
І не маєш. Жалю…<br />
Щасливий ти, дядьку<br />
Прохоре-ковалю!</p>
<h4><strong>2</strong></h4>
<p>Пішов і я, дядьку,<br />
Від батька на волю:<br />
Сиджу на чужині<br />
Кую свою долю.</p>
<p>Заліза і сталі<br />
Я не покупаю,<br />
Начиння і кузню<br />
Свою рідну маю.</p>
<p>Сильні міхи дують,<br />
Залізо біліє;<br />
Кладу на ковадло —<br />
Рука мені мліє.</p>
<p>І тяжко, і важко<br />
Молот підіймати,<br />
Бо нікому, видно,<br />
Мені помагати.</p>
<p>Підійму я молот,<br />
По залізу вдарю,<br />
Но штабу до штаби<br />
Ніяк не приварю.</p>
<p>Та як приварити:<br />
Піску я не маю.<br />
І сяду я з горя,<br />
Думоньку гадаю.</p>
<p>І гадаю думу:<br />
Ой боже мій, боже!<br />
До кого я вдамся?<br />
Хто мені поможе?</p>

<div>




</div>

<h4><strong>3</strong></h4>
<p>Піду я до батька,<br />
До рідної неньки…<br />
“Но, батьку мій, батьку,<br />
Голубе сивенький!</p>
<p>Шістнадцять літ руки<br />
На кого робили?<br />
Чи ж ти іще досі<br />
Не виробив сили?”</p>
<p>А брати молодші,<br />
Сестра моя рідна —<br />
До кого пригнеться<br />
Головка їх бідна?</p>
<p>І німіє серце,<br />
І не зношу жалю, —<br />
Вдаюся до тебе,<br />
Прохоре-ковалю.</p>
<p>Прохоре-ковалю,<br />
Моя ти родина,<br />
Я гину в чужині,<br />
Як тая билина.</p>
<p>Я гину, а міг би<br />
Ще силоньку мати<br />
І не даром землю<br />
Сирову топтати.</p>
<p>Поможи, Прохоре,<br />
На долю хорошу;<br />
Рублів п’ятьдесят лиш<br />
У тебе я прошу.</p>
<p>Рублів п’ятьдесят лиш,<br />
А більше не треба;<br />
Пошле тобі господь<br />
Сто раз більше з неба.</p>
<h4><strong>4</strong></h4>
<p>Будь спокійний, дядьку,<br />
Я тебе впевняю:<br />
Не пущу їх марне<br />
І не прогуляю.</p>
<p>Не пущу їх марне<br />
І не прогайную,<br />
Складу на науку<br />
Свою дорогую.</p>
<p>І як господь зволить<br />
Кілька літ нам дати,<br />
Віддам тобі гроші,<br />
Як захочеш взяти.</p>
<p>Но як, не дай, боже,<br />
Згину на чужині,<br />
Зумилосердися<br />
На моїй родині!</p>
<p>На моїй родині<br />
Ти змилосердися,<br />
А за мою душу<br />
Богу помолися.</p>
<p>Тим часом, ковалю,<br />
Здоров зоставайся.<br />
Пришли, не скупися<br />
Довго не вагайся.</p>
<p>Довго не вагайся,<br />
Не завдавай жалю,<br />
Бо й так мені горе,<br />
Прохоре-ковалю!..</p>
<p><em>21.05.1857</em></p>

<div></div>