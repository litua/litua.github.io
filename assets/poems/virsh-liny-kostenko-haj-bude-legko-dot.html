<strong>Ліна Костенко – Хай буде легко. Дотиком пера…</strong>
<p>Хай буде легко. Дотиком пера.<br />
Хай буде вічно. Спомином пресвітлим.<br />
Цей білий світ — березова кора,<br />
по чорних днях побілена десь звідтам.</p>

<div>




</div>

<p>Сьогодні сніг іти вже поривавсь.<br />
Сьогодні осінь похлинулась димом.<br />
Хай буде гірко. Спогадом про Вас.<br />
Хай буде світло, спогадом предивним.</p>
<p>Хай не розбудить смутку телефон.<br />
Нехай печаль не зрушиться листами.<br />
Хай буде легко. Це був тільки сон,<br />
що ледь торкнувся пам’яті вустами.</p>

<div></div>