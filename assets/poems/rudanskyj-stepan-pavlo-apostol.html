<strong>Руданський Степан – Павло Апостол*</strong>
<p>Україно-Україно,<br />
Що ти за то дала,<br />
Що старого Апостола<br />
Гетьманом обрала? <em><strong>2</strong></em><br />
Україно-Україно,<br />
Що ти заплатила,<br />
Що до себе та Петрика <em><strong>3</strong></em><br />
Ти так прихилила?<br />
Україно-Україно,<br />
Що то з москалями,<br />
Що посланці повертають<br />
До тебе з дарами? <em><strong>4</strong></em><br />
І за ними Лизогуб нас,<br />
Чарниш, Жураковський?<br />
І чим же так прихилився<br />
До них цар московський?<br />
Не питайте, добрі люди,<br />
Каже Україна:<br />
Колись була в Московщині<br />
Тяжкая година.<br />
Колись була в Московщині<br />
Тяжкая година:<br />
Петро судив царевича, <em><strong>5</strong></em><br />
Судив свого сина.<br />
І просився син Петровий<br />
А Петриків тато,<br />
І було там сенаторів<br />
Багато-багато;<br />
Але жоден не подумав<br />
За нього обстати,<br />
Не смів жоден проти кари<br />
Голосу подати.<br />
Їдна тілько Україна<br />
За нього обстала,<br />
Їдна тілько Україна<br />
Голос свій подала.<br />
І був гетьман в Петрополі,<br />
Як Петрик вінчався, <em><strong>6</strong></em><br />
І до гетьмана старого<br />
Петрик обізвався:<br />
“Спасибі вам, добрі люди,<br />
Що ви серце мали,<br />
Що ви в кровлі мого батька<br />
Рук не покаляли.<br />
За то тепер і гетьмана<br />
Я вам позволяю,<br />
За то тепер і права вам<br />
Давні повертаю!<br />
І чого лиш буде треба,<br />
Просіть, добрі люди,<br />
Усе для вас я учиню,<br />
Усе для вас буде!”<br />
І подякував Апостол,<br />
Назад повертає<br />
Та й до царя, до Петрика,<br />
Послів посилає,<br />
Посилає до Петрика,<br />
Просить милость мати:<br />
Позволити поспільную<br />
Старшину обрати.</p>
<p>Не перечить добрий Петрик,<br />
Зараз позволяє.<br />
Не чекає і Апостол,<br />
Зараз обирає.<br />
І Лизогуб став обозним<br />
І зараз до діла;<br />
У судці пішов Кандиба <em><strong>7</strong></em><br />
І сотник Забіла <em><strong>8</strong></em>;<br />
В писарі пішов Турновський, <em><strong>9</strong></em><br />
Панич чи попович,<br />
В осаули пан Лисенко <em><strong>10</strong></em><br />
І пан Мануйлович;<br />
І поспільнії хорунжі —<br />
Горленко-бунчужний, <em><strong>11</strong></em><br />
А в поспільнії бунчужні<br />
Борозна <em><strong>12</strong></em> недужний.<br />
І підняв на ноги гетьман<br />
Слабу Україну<br />
І ще чогось до Петрика<br />
Іде в Московщину.<br />
Аж там Петрик помирає, <em><strong>13</strong></em><br />
Ганна наступає, <em><strong>14</strong></em><br />
Вона ж уже Україну<br />
Не так пригортає.<br />
Вона тілько Апостола<br />
В очі пригортає, <em><strong>15</strong></em><br />
А за очі тридцять тисяч<br />
Людей вимагає. <em><strong>16</strong></em><br />
І піднялось тридцять тисяч<br />
З полковником Танським, <em><strong>17</strong></em><br />
Пішлі, бідні, з України<br />
В степи басурманські.<br />
І піднялось тридцять тисяч,<br />
Та усі чубаті,<br />
Пішли в степи басурманські<br />
Вали висипати.<br />
І піднялось тридцять тисяч<br />
Ще до сходу сонця,<br />
Висипають вал від Дону<br />
До самого Донця.<br />
На другий рік тридцять тисяч<br />
Свіжих посилає,<br />
А торішніх тридцять тисяч<br />
Назад повертає.<br />
На третій рік із Польшею<br />
Бійка розпочалась, <em><strong>18</strong></em><br />
Щоб від естів і від курів<br />
Польща відцуралась; <em><strong>19</strong></em><br />
Бо любовник Ганнин Бірон<em><strong> 20</strong></em><br />
Став її просити,<br />
Щоби його у тих Курах<br />
Князем ізробити.<br />
І почалась тая бійка,<br />
Військо знемагає…<br />
Тоді гетьман запорожцям<br />
Стиха промовляє:<br />
“Покидайте, — каже, — хлопці,<br />
Турецькі границі <em><strong>21</strong></em><br />
Та давнього собі місця<br />
Просіть у цариці…”<br />
І просяться у цариці,<br />
Цариця приймає<br />
І булаву, бунчук, пернач,<br />
Хоруг посилає.<br />
І каже їм, запорожцям,<br />
На вражую кару,<br />
Заселити два Кодаки <em><strong>22</strong></em><br />
І річку Самару. <em><strong>23</strong></em><br />
А тим часом в Білій Церкві<br />
Каже присягнути<br />
Та у Польшу з отаманом<br />
На час завернути.<br />
І пігнались запорожці<br />
З Білецьким Іваном, <em><strong>24</strong></em><br />
Здибалися з Лизогубом<br />
Та із Галаганом;<br />
Здибалися, полетіли,<br />
Назад поглядають —<br />
Аж там уже Апостола<br />
Козаки ховають.<em><strong> 25</strong></em><br />
Аж там уже Апостола<br />
Козаки ховають,<br />
Аж там уже і укази<br />
З Москви посилають,<br />
Лизогуба півгетьманом<br />
Тілько обирають… <em><strong>26</strong></em><br />
Лизогуба півгетьманом<br />
Тілько обирають,<br />
А другого півгетьмана<br />
З Москви посилають.</p>
<p><em>Джерело: Степан Руданський. Київ, “Наукова думка”, 1985.</em></p>

<div>




</div>

<hr />
<ol>
<li>*<em><strong>Апостол Павло</strong> </em>— під цим іменем відомі два визначних діячі української козацької старшини кінця XVII — початку XVIII ст., миргородські полковники, батько та син гетьмана Данила Апостола (1654—1734), якому, власне, і присвячено поему С. Руданського і якого в поемі помилково названо Павлом.</li>
<li><em><strong>Що старого Апостола</strong> </em>|| Гетьманом обрала… — Д. Апостола обрано гетьманом Лівобережної України в 73-річному віці, 1 вересня 1727 р. Влада його була обмежена.</li>
<li><em><strong>Петрик —</strong> </em>Петро II Олексійович (1715—1730) — російський імператор (1727—1730), онук Петра I, син страченого ним царевича Олексія.</li>
<li><em><strong>…Що посланці повертають</strong></em> || До тебе з дарами… – У грудні 1727 р. делегація української козацької старшини у складі ніжинського полкового судді Михайла Забіли, гадяцького полкового судді Мартина Стишевського, прилуцького сотника Григорія Стороженка та переяславського осавула Луки Васильєва їздила до Петербурга з подякою за скасування Малоросійської колегії і відновлення гетьманства. Петро II прихильно прийняв делегацію, обдарував її членів подарунками і разом з ними відпустив з Петербурга І. Черниша, В. Жураковського та Я. Лизогуба, яким було заборонено жити на Україні.</li>
<li><em><strong>Петро судив царевича…</strong></em> — Суд над царевичем Олексієм відбувся 1718 р. На суді були присутні гетьман І. Скоропадський і козацька старшина: генеральний бунчужний Я. Лизогуб, полковники П. Полуботок (чернігівський), А. Маркович (лубенський), М. Милорадович (гадяцький).</li>
<li><em><strong>І був гетьман в Петрополі,</strong> </em>|| Як Петрик вінчався… — Гетьман Д. Апостол був присутнім на коронуванні Петра II у 1728 р. разом з козацькою старшиною, полковниками, бунчужними товаришами і таємним радником Ф. Наумовим.</li>
<li><em><strong>Кандиба Андрій</strong></em> — генеральний суддя.</li>
<li><em><strong>Забіла Михайло</strong></em> — ніжинський полковий, згодом генеральний суддя.</li>
<li><em><strong>Турновський</strong> </em>— генеральний писар.</li>
<li><em><strong>Лисенко Федір</strong> </em>— генеральний осавул.</li>
<li><em><strong>Горленко Яким</strong></em> — генеральний хорунжий.</li>
<li><em><strong>Борозна Іван</strong></em> — генеральний бунчужний.</li>
<li><em><strong>Аж там Петрик помирає…</strong></em> — Петро II помер 30 січня 1730 р.</li>
<li><em><strong>Ганна наступає…</strong></em> — Після смерти Петра II російською імператрицею 9 травня 1730 р. стала небога Петра I, донька царя Івана Олексійовича Анна Іванівна (1693—1740), курляндська княгиня.</li>
<li><em><strong>Вона тілько Апостола</strong></em> || В очі пригортає… — Імператриця Анна Іванівна нагородила Д. Апостола орденом святого Олександра Невського, зробила його сина Петра лубенським полковником.</li>
<li><em><strong>…А за очі тридцять тисяч</strong></em> || Людей вимагає. — 1731 р. з ініціативи головнокомандуючого російською армією графа Мініха почалося спорудження оборонних валів і фортець від Дніпра до Дінця для забезпечення південних кордонів Російської імперії від татарських наскоків. До цих робіт залучалися українські козаки і селяни.</li>
<li><em><strong>Танський Антін</strong> </em>— київський полковник.</li>
<li><em><strong>На третій рік із Польшею</strong></em> || Бійка розпочалась… — Після смерти короля Августа II Сильного (1670-1733), союзника Петра I у Північній війні (1700-1721), в Польщі почалась боротьба за владу між його сином Августом III і ставлеником Швеції Станіславом Лещинським. На прохання Августа III російський уряд надав Польщі військову допомогу. В складі російського війська брало участь 20 000 українських козаків під проводом Я. Лизогуба та прилуцького полковника Г. І Галагана (?—1748).</li>
<li><em><strong>…Щоб від естів і від курів</strong></em> || Польща відцуралась… — Йдеться про Курляндське герцогство, створене 1562 р. з столицею в місті Мітаві (нині Єлгава), яке перебувало у феодальній залежності від польського короля. З початку XVIII ст. почало підпадати під вплив Росії і 1795 р. було остаточно приєднане до Російської імперії.</li>
<li><em><strong>Бірон Е. (1690—1772)</strong></em> — фаворит Анна Іванівни, згодом старший підкоморій і правитель державних справ; 1737 р. обраний герцогом Курляндії.</li>
<li><em><strong>…Покидайте</strong></em>, — каже, — хлопці, || Турецькі границі… — Після зруйнування 25 травня 1709 р. Старої (Чортомлицької) Січі царськими військами частина запорожців перейшла на підвладну Кримському ханству територію і в пониззях Дніпра заснувала в Олешках (нині Цюрупинськ, Херсонської области) Олешківську Січ. Тут для життя запорожців склалися тяжкі умови, і 1714 р. козаки звернулися до царського уряду з проханням дозволити їм повернутися на батьківщину. Але царський уряд відмовив козакам. Незважаючи на відмову, козаки самовільно групами і поодинці поверталися на Україну. Прагнучи зміцнити південні кордони Росії в зв’язку з небезпекою татаро-турецьких нападів, царський уряд з ініціативи Д. Апостола 1734 р. дозволив їм повернутися до Росії, на Запоріжжя, де в березні 1734 р. за три-п’ять кілометрів від Старої, Чортомлицької, Січі (біля теперішнього села Покровського, Нікопольського району, Дніпропетровської области) вони заснували Нову Січ (1734—1775).</li>
<li><em><strong>Два Кодаки</strong> </em>— тобто Старий Кодак (нині Старі Кодаки, село Дніпропетровського району, Дніпропетровської области) і Новий Кодак (Кодак, Кодаки), фортеця на правому березі Дніпра проти Кодацького порогу, в кінці XVIII ст. перейменована в село Старі Кайдаки. Тепер входить в межі міста Дніпропетровська.</li>
<li><em><strong>Самара</strong> </em>— ліва притока Дніпра поблизу Дніпропетровська.</li>
<li><strong><em>Білецький (Білицький) Іван</em></strong> — кошовий отаман Олешківської Січі.</li>
<li><em><strong>…Аж там уже Апостола</strong></em> || Козаки ховають. — Д. Апостол помер 28 січня 1734 р. від апоплексії. Похований у Великих Сорочинцях, Миргородського району, Полтавської области у Покровській церкві, збудованій за його наказом 1732 р.</li>
<li><em><strong>…Лизогуба півгетьманом</strong></em> || Тілько обирають… — Після смерти Д. Апостола указом Анни Іванівни на Україні було встановлено тимчасовий уряд (Правління гетьманського уряду), який складався з призначених царським урядом російських чиновників та української козацької старшини (росіяни — князі Олексій Шаховськой та Андрій Баратинський, полковник Василь Гур’єв і запасний полковник Іван Синявін; українці — генеральний обозний Я. Лизогуб, генеральний суддя М. Забіла, підскарбій А. Маркович і запасний осавул Ф. Лисенко).</li>
</ol>

<div></div>