<strong>Семенко Михайль – Атавіза </strong>
<p>Морок. Ніч. І блисне сонце,<br />
Зникне сну кошмар.<br />
Почуваю, що не сон це,<br />
Що в мені — пожар.</p>
<p>Викличу я співи серця,<br />
Оживуть кущі.<br />
Ранок. Вранці сміле скерцо<br />
Скине обручі.<br />
Сиві прадіди забуті<br />
В грудях встануть враз.<br />
Встануть безвістю закуті,<br />
Вже в останній раз.<br />
Співи матері, почуті<br />
В колисковім сні —<br />
Всі слова перезабуті<br />
Забринять в мені.<br />
Вітряки, хатки, долини,<br />
Січ, зелений гай —<br />
Всі ці образи прилинуть,<br />
Скажуть: “Не займай”.<br />
Закуюсь я потім в броню,<br />
Щоб не рушить ран.<br />
Не прокулить мою скроню<br />
Мерзенний кайдан.</p>

<div>




</div>

<p>Сам я блисну вранці з сонцем,<br />
Як струшу кошмар.<br />
Чую, чую, що не сон це,<br />
Що в мені — пожар.</p>
<p>Морок. Ніч. Для себе ранок<br />
Сам собі знайду.<br />
Ти! Ніщо! Забув я рани!<br />
Я іду!</p>
<p>28. II. 1917. Владивосток</p>

<div></div>