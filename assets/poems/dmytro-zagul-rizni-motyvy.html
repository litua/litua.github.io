<strong>Дмитро Загул – Різні мотиви</strong>
<p>Не в тишині формується поет,<br />
Не в самоті німих чернечих келій.<br />
В юрбі людей, бурхливий і веселій,<br />
Він розіклав барвистий свій намет.</p>
<p>Його життя – це брук, а не паркет,<br />
Його палітра – площі та панелі,<br />
Де ловить він життя високі трелі<br />
І рух юрби до невідомих мет.</p>

<div>




</div>

<p>Ні тріолет, ні станса, ні сонет<br />
Сучасного не вдарить, не зворушить.<br />
Живий поет – не класик, не естет, –<br />
Він дійсний світ одбити в пісні мусить!<br />
Життя, як море, змінне і бурхливе, –<br />
Він мусить знати всі його мотиви.</p>
<p>ІЗ ЗБІРКИ “МОТИВИ”</p>

<div></div>