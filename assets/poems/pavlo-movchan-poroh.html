<strong>Павло Мовчан – Порох </strong>
<p>В крупинці кожній — прах життєвий;<br />
і перехрестя всіх віків<br />
в істоті кожній, в кожнім дневі<br />
вся сума проминувших днів… і порохів…</p>
<p>Минулого не підрихтуєш<br />
своїм теперішнім знанням…<br />
Потужно б’є життєвий струмінь,<br />
та смертно гаситься щодня…</p>
<p>Нема ні виломів, ні щілин,<br />
несе усіх один потік,<br />
і ти зживаєш в своїм тілі<br />
безвічність всю за власний вік.</p>

<div>




</div>

<p>Життя множинно в тілі тліннім<br />
зроста й безвіччям його тлить.<br />
Підвівся порох на коліна<br />
і прагне втілень, аби жить.</p>
<p>Встає відземно вихор гідно,<br />
немов повсталий шар сторіч.<br />
— Ти хто? Богдан? Іван Безрідний?<br />
Плюєш навіщо межи віч?</p>
<p>Ти — просто лютощів ті рештки,<br />
що ще не вичахли в землі…<br />
Ти піднімаєш дибки стежку,<br />
аби струсить останній слід…</p>
<p>Та й я, збуваючи імення,<br />
зживаю плоть свою сумну,<br />
щоб вихор згріб його у жменю<br />
і комусь в очі сипонув…</p>
<p>***</p>

<div></div>