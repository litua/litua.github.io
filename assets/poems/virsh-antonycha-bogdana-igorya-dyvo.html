<strong>Антонич Богдан-Ігор – Диво</strong>
<p>Над ранком. Зорі з вовни мряки,<br />
мов злоті гудзики з плаща,<br />
відпоре день і сім’ям маку<br />
розсипле солов’ям в кущах.</p>
<p>В сувоях тиші сплять долини,<br />
де мох задуми й мох імли,<br />
аж скотиться стозерна диня<br />
на лопуховий ранку лист.</p>

<div>




</div>

<p>Як диню сонця зсуне вітер<br />
на решето ясних долин,<br />
розплющують зіниці квіти<br />
і листя рветься в дальню синь.</p>
<p>А серце, що, незаспокійне,<br />
збагнути хоче все до дна,<br />
тріпочеться і з листям рвійним<br />
до болю прагне дива дня.</p>

<div></div>