<strong>Микола Вінграновський – Тринадцять руж під вікнами цвіло…</strong>
<p>Тринадцять руж під вікнами цвіло.<br />
Тринадцять руж — чотирнадцята біла.<br />
Тринадцять дум тривожило чоло,<br />
Тринадцять дум — чотирнадцята збігла.</p>
<p>Тринадцять руж під вікнами рида,<br />
Тринадцять дум навилися на ружі…<br />
Руда орда копиць у виднокружжі,<br />
І сонця кров солом’яно-руда.</p>

<div>




</div>

<p>Тринадцять руж-тринадцять кружелянь:<br />
Червоне жовтим, жовте сірим душиться.<br />
Ця гіркота пригашених страждань,<br />
Ці білі квіти суму на подушці…</p>
<p>Цей білий образ — чорний по ночах,<br />
І зігнутих дерев неандертальці…<br />
Ці білі руки з голубими пальцями<br />
Горять у мене й досі на очах…</p>
<p>Я плачу. Все біло навколо.<br />
Я плачу сліпими сльозами,<br />
І мова моя пересохла…</p>
<p><em>1963</em></p>

<div></div>