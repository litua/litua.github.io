<strong>Ольжич Олег – Чорно-синяву рінь гризучи…</strong>
<p>Чорно-синяву рінь гризучи,<br />
Нарікає і стогне ріка.<br />
Поруч мене — гнучка і струнка,<br />
Як скельниця оця на плечі.</p>

<div>




</div>

<p>По узбіччю, поритім від злив,<br />
Кілька хмурих ялиць поп’ялось.<br />
Бистриною підскочив лосось,<br />
Каменюку ведмідь покотив.</p>
<p>Все могутніша мова ріки<br />
І щороку понуріші дні.<br />
Та в печері, при вірнім огні,<br />
Дві міцні і гарячі руки.</p>

<div></div>