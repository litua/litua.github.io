<strong>Антонич Богдан-Ігор – Пісня про вічну молодість</strong>
<p>Запрягти до саней чотири чалі коні<br />
і в чвал, і в чвал!<br />
Заіржуть баскі бігуни на реміннім припоні,<br />
аж луна відіб’ється<br />
від скал, від скал.</p>
<p>Тріснути батогом на вітер буйний<br />
і вдаль, і вдаль!<br />
Наші очі далеччю гартуймо,<br />
а серце куймо<br />
на сталь, на сталь.</p>
<p>Ударять у срібну рунь золоті копита,<br />
мов грім, мов грім.<br />
Повними грудима будемо вітер пити,<br />
під дахом синього неба<br />
наш дім, наш дім.</p>

<div>




</div>

<p>Снігів завмерлу тишу вигуком розпороти:<br />
нема турбот!<br />
І сонцю ми поженемо навпроти,<br />
бадьорі, радісні,<br />
в галоп, в галоп.</p>
<p>Запрягти до саней чотири чалі коні<br />
і в чвал, і в чвал!<br />
Навпростець переїдемо всі перепони,<br />
здобудемо<br />
життя фінал.</p>
<p>Розпускають коні сиві гриви,<br />
пара з уст, мов дим.<br />
З рвучим вітром буйногривим!<br />
Бути вічно юним,<br />
вічно молодим!</p>

<div></div>