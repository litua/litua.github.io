Андрій Любка – Якщо жити, то жити сповна.<p>Якщо жити, то жити сповна.<br />
На годиннику двадцять по восьмій.<br />
Їсти виключно з леза ножа<br />
уже не понтово. Осінь<br />
тим часом зникає. Чадить<br />
жовте листя. Зникають каное,<br />
відпливаючи в водну блакить.<br />
Втеча з ковчега Ноя<br />
цілком імовірна, хоча<br />
тут від нас ніщо не залежить.<br />
Одним словом, ранкова сльота<br />
западає в свідомість. Нежить<br />
непокоїть і далі. Фінал<br />
визначає першість, але і другість.<br />
Всі дороги ведуть на вокзал.<br />
Боротьба триває. Все інше – дурість.<br />
Отже, жити варто сповна:<br />
повертаюся до початку.<br />
Буденність свята. Суєта<br />
провадить до Біблії. А на згадку<br />
про щастя залишиться фото. І<br />
заношена модна футболка<br />
далі пахне тобою. Ключі<br />
у кишені, а тьолка<br />
все мугиче якийсь мотив.<br />
Ностальгії все більше, а пам’ять<br />
нагадає, як я будив<br />
тебе зранку. Рам’я<br />
вікна ховає твій силует.<br />
І світу нема, бо його сховали.<br />
Користується попитом ширпотреб.<br />
І життя, між іншим, простує далі.</p>

<div>




</div>

<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>