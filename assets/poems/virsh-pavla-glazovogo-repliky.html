<strong>Павло Глазовий – Репліки</strong>
<p>В церкві батюшка писання дочитав святе<br />
І сказав: — Ви самогоном надто грішите.<br />
Хто умре, втопивши душу<br />
В тій гіркій бурді,<br />
Той предстане в п’янім виді<br />
На страшнім суді. —<br />
А якийсь п’яничка кинув репліку в кутку:<br />
— Ну, а сам ти, батя, мало видув коньяку? —<br />
Піп на репліку не зважив і своє чита:<br />
— Серед вас прелюбодійство<br />
Сильно процвіта.<br />
Єсть і женщини невірні,<br />
І мужчини єсть,<br />
Що в супружестві не дбають<br />
Про подружню честь… —<br />
А п’яничка той як крикне знову із кутка:<br />
— І твоя супружка, батя, біга до дяка!</p>

<div>




</div>

<p>Ухопив хтось хулігана,<br />
Витяг за поріг.<br />
— Ти чого, — пита, — поганиш<br />
Батюшку при всіх?<br />
Де ти бачив, п’яна пико,<br />
Щоб він пив коньяк?<br />
І нема супруги в нього.<br />
Він же холостяк.<br />
А п’яничка каже: — Важно,<br />
Щоб почув народ,<br />
А тепер ти вже нікому<br />
Не затулиш рот…</p>

<div></div>