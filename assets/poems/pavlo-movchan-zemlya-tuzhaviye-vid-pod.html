<strong>Павло Мовчан – “Земля тужавіє від подмухів вітру…” </strong>
<p>Земля тужавіє від подмухів вітру,<br />
і вершники скачуть прозорі по ній,<br />
і чути іржання, мов легіт, тендітне,<br />
і збруя палає на кожнім коні.<br />
З країни примар ці з’яви шалені,<br />
яку ж вони вістку несуть і куди?<br />
Чи те, що підковами краплі зелені<br />
вкипіли в копита лункі назавжди?<br />
Чи, може, звістують про світле пришестя<br />
погожої днини і білих хмарин<br />
і мчать у країну відхлянутих весен,<br />
де сто соловейків співа, як один.<br />
А я по оцій по землі стужавілій<br />
скрипучі колеса пускаю назад,<br />
туди, де сховались лихі заметілі<br />
і чорні замети громадяться вряд.<br />
Життя ж на два боки, то й руки розкину:<br />
ошую — в минуле, десницю — вперед,<br />
щоб чути було, як снується хвилина,<br />
мов нитка крізь серце: з замету в замет.<br />
І все врівноважує мить серцевинна,<br />
хоч дощ і зіперся на ліве плече,<br />
бо з правого ока важка крапелина,<br />
пливкий перехнябивши обрій, тече…<br />
А вершники скачуть, колеса ж скрипочуть,<br />
і степ розгорнувся сувоєм між рук,<br />
і сорок комоней стоять на обоччі,<br />
і кожен затиснув земельку в п’ястук.</p>

<div>




</div>

<p>***</p>

<div></div>