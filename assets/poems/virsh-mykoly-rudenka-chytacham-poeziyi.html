<strong>Микола Руденко – Читачам поезії</strong>
<p>Не шукайте родзинок, читаючи вірші.—<br />
Так лиш діти примхливі розжовують здобу.<br />
Члени вашого тіла не кращі й не гірші —<br />
Просто разом вони творять вашу особу.</p>
<p>Хліб — не хліб, якщо зліплений він<br />
із родзинок —<br />
Ти голодний залишишся в хлібному морі.<br />
Навіть Всесвіт безмежний ніколи б не виник,<br />
Якщо зорі лишити — самі тільки зорі.</p>

<div>




</div>

<p>Всесвіт має радіти, зітхати, страждати —<br />
Порожнечі його не порожні й не прості.<br />
Якщо все в ньому зважити і розгадати,<br />
То в основі засяє напружений Простір.</p>
<p>Ну, а зорі — це вузлики, зорі — це рими,<br />
Точки в колесі, котре незриме від руху…<br />
Не шукайте родзинок зубами старими —<br />
Хлібом духу втішайтеся, мудрого духу.</p>

<div></div>