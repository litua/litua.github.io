<strong>Микола Руденко – Я вас питаю…</strong>
<p>Я вас питаю:<br />
у вранішніх росах ви<br />
Пасли ягнят за селом надаремно?..<br />
Вперто повчають казенні філософи<br />
Знати лиш те, що начальству приємно.</p>
<p>Скільки бундючності в їхньому лоскові!..<br />
Не метушіться,—<br />
посуньтесь, безкрилі.<br />
Ми живемо в електронному мозкові,<br />
Ми в його думці —<br />
короткі хвилі.</p>

<div>




</div>

<p>Думає Сонце житом-пшеницею,<br />
Думає небо рясними дощами;<br />
Думає скеля живою криницею,<br />
Що жебонить ручаєм між кущами.</p>
<p>Думає осінь кленовим золотом,<br />
Думають весни вербовим пухом;<br />
Думає кузня ковадлом і молотом,<br />
Думає колесо вічним рухом…</p>
<p>І заклопотані власними долями,<br />
Щоб не карати себе опісля.<br />
Думаймо,<br />
чесні братове,<br />
мозолями,<br />
Та не тими, що насиджують в кріслі.</p>

<div></div>