<strong>Оксана Боровець – Якби ти знав усі мої дороги…</strong>
<p><em>«…у нього в лівій руці мало ніжності»</em><br />
<em></em><em>із розмови про музикантів</em></p>
<p>Якби ти знав усі мої дороги,<br />
І перейшов усі мої стежки.<br />
То став би між іконою і Богом<br />
На відстані руки.</p>

<div>




</div>

<p>Де лівою – виловлювати слово,<br />
Де правою – розкочувати звук.<br />
Можливо, найдавніша в світі мова –<br />
Розмова рук.</p>
<p>Так лівою звучатиме довіра,<br />
А ніжністю правиця обпече.<br />
Можливо, найзручніша в світі ліра –<br />
Моє плече.</p>
<p>Огорне гул бджолиного тремтіння –<br />
Означить струнний рій початок гри.<br />
Торкнись руки моєї. Вийди з тіні.<br />
Заговори.</p>

<div></div>