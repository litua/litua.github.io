<strong>Герасим’юк Василь – Балада</strong>
<p>Прокажені, брате. Колокільця<br />
знов озвались…</p>
<p><em>Застеляй столи.</em></p>
<p>На тобі нема живого місця.<br />
Застеляй столи — ми вже прийшли.</p>
<p>І тебе ніхто не буде чути,<br />
і себе не буде,</p>
<p><em>бо в один</em></p>
<p>келих ми насипали отрути.<br />
Вибирай.</p>
<p><em>  Хто добрий на почин?</em></p>
<p>Ти шепочеш: “Господа побіймось…”<br />
Та береш найпершим</p>

<div>




</div>

<p><em>    і — до дна.</em></p>
<p>Не боїшся тільки ти, бо з трійлом<br />
ти і тільки ти запраг вина.</p>
<p>В пеклі будем за такі забави.<br />
Хтось ватагу нашу</p>
<p><em>   там збере.</em></p>
<p>Хтось один це заслужив по праву.<br />
Хтось один за мить одну умре.</p>
<p>…Прокажені, брате. Ти — не вірив.<br />
З нас один за тебе вмер в ту мить.<br />
Ти заплющив очі. Йдеш до прірви.<br />
Підійдеш,</p>
<p><em>   а там — дзвінок дзвенить.</em></p>

<div></div>