<strong>Володимир Самійленко – Україні</strong>
<p>Ти звеш мене, й на голос милий твій<br />
З гарячою любов’ю я полину;<br />
Поки живуть думки в душі моїй,<br />
Про тебе, ненько, думати не кину.<br />
Як мрію чистую з найкращих мрій,<br />
Я заховаю в серці Україну,<br />
І мрія та, як світище ясне,<br />
Шляхом правдивим поведе мене.<br />
Нехай той шлях важкий, нехай тернистий!<br />
Але хіба тоді квіток шукать,<br />
Коли тебе, твій любий образ чистий<br />
Несхнучі сльози тяжко туманять?<br />
Коли твій геній навіть променистий<br />
Онемощів і почина згасать?<br />
О ні, того скарають муки люті,<br />
Хто зможе в час такий тебе забути!<br />
В біді твоїй рідніша ти мені;<br />
Тобі несу я сили всі, що маю;<br />
І працю тиху, і мої пісні<br />
На вівтар твій побожно я складаю.<br />
Натхни ж мене! Нехай у мертвім сні<br />
Я днів моїх даремно не загаю!<br />
Нехай я знаю, що недурно жив,<br />
Що за життя тобі я заплатив.<br />
Коли я був дитиною малою,<br />
Красу твою повсюди я вбачав,<br />
Здавалась ти веселою, ясною,<br />
Мене твій вид веселий чарував,<br />
Тоді я ще душею молодою<br />
Про муки тайнії твої не знав;<br />
Тепер же бачу я твої страждання,<br />
І ще зросло моє к тобі кохання.<br />
Прийми ж мої пісні, як дар малий<br />
Великої і вірної любови!<br />
Піп зможе дати мій талан слабий<br />
В скарбницю любої твоєї мови,<br />
Він певно дасть, і знай, що в час страшний<br />
Твій син тобі не пожаліє крови<br />
І що не спинить страх усіх погріз<br />
Моїх пісень, моїх за тебе сліз.</p>

<div>




</div>

<p><em>30 серпня 1888 р.</em></p>

<div></div>