<strong>Леся Українка – Дочка Ієфая</strong>
<p>Пусти мене, мій батеньку, на гори,<br />
Де ряст весняний золотом жаріє,<br />
Де вітер цвіт в мигдалів обсипає, –<br />
Хай він мене дощем рожевим скропить,<br />
Оплаче цвітом молодість мою.</p>
<p>Там, кажуть, з гір усю країну видко, –<br />
Нехай востаннє я побачу більше,<br />
Ніж бачила за все життя коротке,<br />
Хай стану ближче до ясного сонця,<br />
Скажу йому: веселеє, прощай!</p>
<p>Пусти мене, мій батеньку, на гори!<br />
Зберу всіх подруг, всіх моїх коханих,<br />
Я ще ніколи так їх не любила,<br />
Як от тепер востаннє, перед смертю.<br />
Ми не слізьми заплачемо, – піснями<br />
Веселе дівування пом’янем.</p>
<p>Я золотим квіткам віддам всі мрії,<br />
А вітрові свою дівочу волю,<br />
Мов пелюстки, осиплються бажання,<br />
У світ пущу з піснями всі думки.</p>

<div>




</div>

<p>Хай я сама сирій землі належу, –<br />
Віддай мене тому, кому обрік, –<br />
А те, що я на горах заспіваю,<br />
Належить сонцю, вітрові й весні;<br />
Кров кане в землю, а воно полине…</p>
<p>Пусти мене, мій батеньку, на гори!<br />
Не бійся ти, що з гір я не вернуся,<br />
Що вже несила буде покидати<br />
Хорошого весняного життя.<br />
Ні! з гір прийду мовчазна і покірна,</p>
<p>Схилюсь, мов квітка, на жертовний камінь,<br />
Бо знатиму: хоч би сто літ жила,<br />
Такої пісні вже б не заспівала,<br />
Життя такого більше не зазнала б,<br />
Як в час прощання на горі високій.<br />
Даруй мені, мій батеньку, той час!</p>
<p>Пусти мене, мій батеньку, на гори,<br />
Коли ти хочеш, щоб твоя дитина<br />
Одважно йшла на передчасну страту,<br />
Очей в сльозах до гір не обертала<br />
І з сонцем не прощалася риданням,<br />
Тебе, людей і бога не кляла !</p>
<p>[4.02.1904. Тифліс]</p>

<div></div>