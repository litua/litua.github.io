<strong>Павло Мовчан – Осінній пейзаж з вороном </strong>
<p>Дощик-шепотун, поторкаючи листя,<br />
викрапував думку про вічне та тлінне,<br />
про те, що і небо від давності трісло,<br />
що все проминуще, лиш хмари постійні.<br />
Заслухані в мову його миротворчу,<br />
дерева ронили жарке оперіння,<br />
лиш ворон сидів на вершечку дозорчо:<br />
на здобич чигав чи благав потопіння.<br />
Він каркнув — немовби сучок розколовся:<br />
чи води угледів, чи пустку пустельну?..<br />
Текло через губи безмежне волосся,<br />
лишаючи присмак набутий, пекельний.<br />
І кожен себе відчував винуватцем,<br />
мов злочин вчинив і згадав серед ночі,<br />
і мулько було, і затісно в тій згадці,<br />
немов зазирнуло сумління ув очі…<br />
Цямровані ж очі дивились квадратно,<br />
відбивши всю мряч і хмар опахала;<br />
обвуглені губи — як слід від багаття —<br />
про літо змарноване кругло кричали.<br />
Але ж тільки й чути дощу шелестіння,<br />
що товсто в три нитки з двох боків прядеться.<br />
Все глибшають, вищають води осінні<br />
і тиснуть на груди, стискаючи серце.<br />
І світ — мов розмитий чи затканий в пряжу…<br />
В руці кропива зеленіє облудно.<br />
Повітря, неначе розведена сажа, —<br />
лиш ворона й видко тепер звідусюди.</p>

<div>




</div>

<p>***</p>

<div></div>