<strong>Павло Мовчан – “Нервовий подих свідчив вічні злидні…” </strong>
<p>Нервовий подих свідчив вічні злидні…<br />
Він часто дихав — хату зігрівав,<br />
з якої світу білого не видно:<br />
навколо муром виросла трава.<br />
І тільки стежка спрагла до криниці<br />
збігає стрімко і верта назад…<br />
І соняхи рябі та темнолиці<br />
блукають жебраками поміж хат…<br />
Дух зубожіння, виснаження часу,<br />
прикметний день безглуздої доби,<br />
коли нещадно нищиться прекрасне<br />
і топчуться знецінені скарби.<br />
З кутків виходять сутінки вологі,<br />
і цвіль повзе, мов гусінь, по стіні.<br />
Уява бідна, і слова убогі —<br />
умови щонайкращі для брехні…<br />
І крізь свідомість йдуть радіохвилі,<br />
впроваджуючи в неї райський дух,<br />
і заперечить дійсністю безсилий<br />
спустошений махорним криком слух.<br />
…Так і стояв посеред хати босий<br />
і посміхавсь щасливо сам собі…<br />
Крізь кропиву проламувалась осінь:<br />
семидесята у його добі…</p>

<div>




</div>

<p>***</p>

<div></div>