<strong>Павло Мовчан – Відлуння (“Йдуть дощі неситі…”) </strong>
<p>Йдуть дощі неситі на сніги нечисті,<br />
не згадаю гадки і не змислю мислі.<br />
Збавлене чи збуте,<br />
стерте чи забуте,<br />
березень минувся чи прожився лютий?<br />
Зменшується білість, чорнота зростає,<br />
крапелини спілі віття угинають —<br />
стончуються пучки, і долоні в’януть —<br />
падають додолу персні олов’яні,<br />
котяться поволі по землі похилій…<br />
І княпіє ворон на Савур-могилі…<br />
Він, струсивши сльоту, мов під крила горне<br />
білі латки снігу в свою пам’ять чорну…<br />
Видко йому, видко пляму на подині:<br />
чорноту відбитка, згадку про людину.<br />
Не згадає гадки і не змислить мислі:<br />
відкіля ця латка? хто у землю втиснув?<br />
Що ні дощ не змиє, ні сніги не збілять —<br />
крізь ріллю рахманну виступає сіллю.<br />
Ворон не згадає. Пригадає простір,<br />
бо в його огромі не вщухає постріл.</p>

<div>




</div>

<p>***</p>

<div></div>