<strong>Микола Руденко – Якби ж то серце спокійніше мати…</strong>
<p>Якби ж то серце спокійніше мати,<br />
Щоб не бентежили передчуття<br />
Та не ввижалась напівмертва мати<br />
І голодом заморене дитя.</p>
<p>І де б оте не сталось — через душу<br />
Вони, як тіні, пройдуть, далебі,</p>

<div>




</div>

<p>А я довіку вже каратись мушу<br />
Та виправдань шукатиму собі.</p>
<p>За те каратимусь, що в світі цьому<br />
Вбачав гармонію, співав красу.<br />
Тяжке прокляття і смертельну втому<br />
У враженому серці понесу.</p>
<p>Шляхи космічні, далі неозорі<br />
Помруть для мене у ядучій млі, –<br />
Бо гріх летіти на далекі зорі,<br />
Коли немає хліба на Землі.</p>

<div></div>