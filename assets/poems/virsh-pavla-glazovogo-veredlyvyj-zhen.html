<strong>Павло Глазовий – Вередливий жених</strong>
<p>Перед свайбою жених завітав до хати<br />
І майбутній тещі він став таке казати:<br />
— Завтра підемо у загс я і ваша Таня,<br />
І тому у мене є ось які бажання.<br />
Я бажаю всіх своїх друзів запросити.<br />
Я бажаю, щоб було вволю їсти й пити.<br />
Я бажаю, щоб аж два баяністи грали,<br />
А не скрипочка якась чи старі цимбали. —<br />
Поклонився і пішов повагом із хати.<br />
— Вередливий твій жених, — крутить носом мати. —<br />
Щось ти вибрала не те…<br />
— Мамо! — каже Таня. —<br />
Хай бажає, це ж його воля вже остання.</p>

<div></div>