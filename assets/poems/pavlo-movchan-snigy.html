<strong>Павло Мовчан – Сніги </strong>
<p>Ой, як пахнуть сніги! Голова захмеліла,<br />
і, учадівши, всох серед снігу будяк.<br />
Під ногами, поглянь, навіть тінь побіліла<br />
і біліє, біліє в очах березняк…<br />
Кім’ях снігу летить у безодню зіниці<br />
і, маліючи, тане в її глибині,<br />
і зникають у небі побілені птиці,<br />
і минають, минають раховані дні.<br />
Ох, як пахне життя! Особливо — минуле.<br />
День від дня не відняти — суцільний клубок.<br />
Тільки голос подасть здаленіла зозуля<br />
з глибини забуття, з осереддя думок…<br />
І холодне крило аж по горло нагорне<br />
запахущих снігів і тебе захмелить,<br />
аби сохле стебло не здавалося чорним<br />
і прожите життя не збігалось у мить.<br />
Розкотив сповиття по самісіньке літо<br />
і звільнив свою плоть, закричав немовлям,<br />
бо без білих снігів надто вільно на світі,<br />
що й поглинути може потульна земля.<br />
В білий кокон снігів сповивайся щільніше,<br />
до стебла хай тебе приторочує нить:<br />
хилитайсь, хилитайся, неначе горішок,<br />
щоб до білої суцвіті сніг пережить.</p>

<div>




</div>

<p>***</p>

<div></div>