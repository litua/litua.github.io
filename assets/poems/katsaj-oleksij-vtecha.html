<strong>Кацай Олексій – Втеча</strong>
<p>Світло розбилось на скалки і в кришталевому смерку безладдя<br />
ледве в очах палахкоче смуток вечірнім багаттям<br />
варево чорних сузір’їв ллє порожнеча венова<br />
на керамічні обличчя ворога і чатового</p>
<p>Відлюдкувате каміння викресливши з небокраю<br />
з прихистку хмар пурпурових ніч на будівлі сповзає<br />
й зорі віщують нам друзів бо від долівки до стелі<br />
форма пітьми що світла сотається є тунелем</p>

<div>




</div>

<p>Вгвинтемося ми у нього крицею в поле магніту<br />
і з відчайдушністю дзигі кинеться шлях під копита<br />
карлики й звірі лускаті зникнуть в безодні нічниці<br />
й радощі поту солоні взнають обвітрені лиця</p>
<p>невороття чорнотропи взнають азарт верхогонів<br />
бо золотими зірками наші підковані коні<br />
бо скрижанілу самотність душ приєднавши до духу<br />
вже вигопцьовує простір танцем одвічного руху.</p>

<div></div>