<strong>Дмитро Загул – “В моїй груді дужа сила…”</strong>
<p>В моїй груді дужа сила<br />
В’ється, б’ється, пресь надвір.<br />
Вже ростуть легенькі крила,<br />
Щоб летіти на простір.<br />
Я окроплю їх росою,<br />
Змию з себе бруд і пил<br />
І полину ген до бою!<br />
Є відвага, доста сил!<br />
Не страшні мені кайдани,<br />
Не ляка лиха судьба!<br />
Йду боротись з ворогами!<br />
В мене втіха – боротьба.<br />
Я добуду волі-долі,<br />
Знайду щастя, знайду рай,<br />
Втихнуть плач і людські болі,<br />
Усміхнуться серед кволі,<br />
Усміхнеться рідний край!<br />
Доки в серці дужа сила<br />
Ясним полум’ям горить,<br />
Доки кровця не застила,<br />
Для родини хочу жить!..<br />
Гей, до бою з ворогами!<br />
Плач і смуток занехай!<br />
Розірвем тяжкі кайдани,<br />
А з неволі вольний встане<br />
І щасливий рідний край!..</p>

<div>




</div>

<p>ІЗ РАННІХ ПОЕЗІЙ, З ЦИКЛУ “ВЕСНЯНІ МРІЇ”</p>

<div></div>