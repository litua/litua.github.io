<strong>Дмитро Загул – Дифібрамб весні</strong>
<p>Весно! Облудна омано!<br />
Твоє чародійне вино,<br />
Заправлене соком дурману,<br />
Ми щороку, щороку п’ємо.</p>
<p>Ти повінь свою розіллєш,<br />
Розбуркаєш давнє,<br />
Що впало на дно, –<br />
Захлюпаєш хвилями<br />
В наше вікно –<br />
І ми захвилюємось теж.</p>
<p>Ти розцвітаєш, і ми цвітемо<br />
Мохнатими сон-квітками.<br />
Весно, злудна мано!<br />
Що дієш ти з нами?</p>
<p>Твою цілющу, одвічну міць<br />
Ми всисаємо в серце з повітрям<br />
І пускаєм зітхання за вітром,<br />
Повні глибоких твоїх таємниць.</p>

<div>




</div>

<p>Ось підлітки-дівчата<br />
Дивляться в далеч,<br />
У мрійний світ,<br />
Де солодко вабить,<br />
Як мушку на мід,<br />
Криниця втіх непочата.</p>
<p>Так, так, зітхання дівочі!<br />
Знаю ваш сум, ваш сон…<br />
Бо серце і в мене туркоче<br />
З серцями вашими в тон.</p>
<p>Бо й мої замріяні очі<br />
Поглядом ловлять день,<br />
А душа заспівати хоче<br />
Нових, невідомих пісень.</p>
<p>Од дотику сонця<br />
Ми всі тремтимо<br />
(Десь у серці<br />
Одкрилися рани…)<br />
Весно, облудна мано!<br />
Що ж це ти робиш із нами?!</p>
<p>ІЗ ЗБІРКИ “МОТИВИ”, ДИФІРАМБИ, 1926 р.</p>

<div></div>