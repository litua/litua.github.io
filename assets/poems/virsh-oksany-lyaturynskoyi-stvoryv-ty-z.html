<strong>Оксана Лятуринська – Створив ти землю, оболоки…</strong>
<p>* * *<br />
Створив ти землю, оболоки<br />
й людину дотиком і дихом,<br />
чинив добро і діяв лихо,<br />
ти повнив дні й вершив ти роки.</p>
<p>Являвся пращуру, вогненно<br />
злітав до хатнього порога.<br />
На землю ти зсилав Дажбога<br />
і вергав їй сліпу Морену.</p>

<div>




</div>

<p>Владав ти всесвітом, Свароже!<br />
Впаду на твар свою: воскресни!<br />
Твого народу жрець безчесний<br />
вклонився Одіну. Чи ж гоже?</p>
<p>Яви лице у блискавицях!<br />
Удар, розжар, розсип, розверзни!<br />
Нехай хула в устах замерзне,<br />
і хай ім’я твоє іскриться!<br />
* * *</p>

<div></div>