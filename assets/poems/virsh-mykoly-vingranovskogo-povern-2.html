<strong>Микола Вінграновський – Повернення Хікмета</strong>
<p>Тремти, Туреччино! Він вирушив до тебе.<br />
Свою труну розбивши опівночі,<br />
Навпомацки в зеленім темновинні<br />
Він вирушив до тебе, бо поети<br />
І в смерті кличуть землю батьківщини.</p>
<p>Він вирушив до тебе під дубами,<br />
Під корневищами страждань своїх планетних,<br />
Під корневищами політик і країн,<br />
Під корневищем людства — до вітчизни.</p>
<p>Попід Дніпром, біля чола Тараса,<br />
До моря Чорного, а потім і під морем<br />
На ліктях, на колінах твій поет<br />
Повзе до тебе, чуєш, батьківщино?!</p>

<div>




</div>

<p>…Прости мене, що я твою ганьбу<br />
Підняв наголос, що не спала ти.<br />
Що не оспівував тебе, ридавши ридма,<br />
А бив тебе у зуби за покірність,<br />
За сліпоту, за гумовий хребет<br />
Перед фашистськими ногами і штиблетами.<br />
Прости мене за тюрмища твої,<br />
Що дух в мені гноїли й ґвалтували,<br />
Прости мене за мене, батьківщино.<br />
Прощаєш, так?<br />
Будь проклята тоді!</p>
<p>Тоді я сам — Туреччина. Я — ти!<br />
Я та Туреччина, ім’я якій Свобода.<br />
Тремтіть, Туреччини! Поети — не кроти.<br />
Поета очі — це вітчизни очі.</p>
<p><em>1965</em></p>

<div></div>