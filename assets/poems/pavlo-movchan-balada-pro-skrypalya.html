<strong>Павло Мовчан – Балада про скрипаля </strong>
<p>Вже промінь розпечатав ліс:<br />
виходять грибники з кошами,<br />
а через житнище навкіс<br />
дзвенить лункими обручами<br />
дитяча радість, срібна вість:<br />
до них в село скрипаль забрів,<br />
і шовк висотує із скрипки,<br />
і смутки сповива в сповитки,<br />
всіх приторочує до нитки<br />
веселих мандрівних доріг.<br />
Він грає воду у криниці,<br />
блакитне скло, рожевість щік,<br />
розтягуючи нитку криці<br />
на весь на довгий-довгий вік.<br />
Переінакшує смичок<br />
листок берези в п’ятачок,<br />
з плеча летить, летить додолу<br />
осіннє полум’я свічок…<br />
Поздовжній рух розширив вікна,<br />
подовжив погляди удаль;<br />
спішіть,<br />
бо спізнитесь навіки —<br />
зостанеться лише печаль.<br />
Облиште клопоти щоденні<br />
та розпечатайте свій слух,<br />
допоки полум’я зелене<br />
роздмухує скрипальський рух.<br />
Допоки тануча вуглина<br />
біжить через струну навкіс,<br />
усім дарується хвилина,<br />
усевмістима, наче ліс…<br />
Вони ж у відповідь мовчали,<br />
стирчали, як в траві гриби,<br />
бо, наче сніг довкіл проталин,<br />
були за колом ворожби.</p>

<div>




</div>

<p>***</p>

<div></div>