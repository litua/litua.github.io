<strong>Іван Франко – Христос і хрест</strong>
<p>Серед поля край дороги<br />
Стародавній хрест стоїть,<br />
А на нім Христос розп’ятий<br />
Висів тож від давніх літ.<br />
Та з часом прогнили гвозді,<br />
Вітер хрест розхолітав,<br />
І Христос, вгорі розп’ятий,<br />
Із хреста на землю впав.<br />
Тут сейчас трава висока,<br />
Що росла вокруг хреста,<br />
Радісно в свої обійми,<br />
М’яко приняла Христа.<br />
Подорожники й фіалки,<br />
Що там пахли з-між трави,<br />
Звились, мов вінець любові,<br />
У Христа край голови.<br />
На живім природи лоні,<br />
Змитий з крові, ран і сльоз,<br />
Серед запаху і цвітів<br />
Сумирно спочив Христос.<br />
Та якісь побожні руки<br />
Спать йому там не дали<br />
І, хрестячись, з-поміж цвітів<br />
Знов угору підняли.<br />
Та, нових не мавши гвоздів,<br />
Щоб прибити знов Христа,<br />
Хоч з соломи перевеслом<br />
Прив’язали до хреста.<br />
Так побожні пересуди,<br />
Бачачи за наших днів,<br />
Як з старого древа смерті,<br />
Із почитання богів,<br />
З диму жертв, з тьми церемоній,<br />
Із обмани, крові й сльоз –<br />
Словом, як з хреста старого<br />
Сходить між людей Христос,<br />
І як, ставши чоловіком,<br />
Ближчий, вищий нам стає,<br />
І святим приміром своїм<br />
Нас до вольності веде, –<br />
Силуються понад людськість<br />
Будь-що-будь піднять Христа<br />
І хоч брехні перевеслом<br />
Прив’язати до хреста.</p>

<div>




</div>

<p>1880</p>

<div></div>