<strong>Павло Мовчан – “По сліду каменем котила…” </strong>
<p>По сліду каменем котила,<br />
піском кропила, де ступну,<br />
моя насущнице, немила,<br />
у гніві я не обернусь…<br />
Долоні багнуть відлетіти,<br />
обернена душа назад,<br />
де замикають сині квіти<br />
прояснений осінній сад…<br />
Де слідьма яблуко котюче<br />
вминає дощовий пісок —<br />
незрима ниточка сполучень<br />
так хутко зменшує клубок,<br />
що я спинився, кам’янію,<br />
в кристалах згаслих зав’яжу,<br />
як іскру, маківку надії,<br />
що я в тобі убережусь…<br />
Покотять сиротливо руки<br />
стоокий жорен по піску,<br />
нав’ється ниточка розлуки<br />
іржавим дротом на клубку.</p>

<div>




</div>

<p>***</p>

<div></div>