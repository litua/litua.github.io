<strong>Леся Українка – Завітання</strong>
<p>В темну безсонную ніч, в передсвітнюю чорну годину,<br />
Втомленим очам моїм вельми дивна поява з’явилась:<br />
Темно-червонее світло, неначе той одблиск пожежі,<br />
Лихо віщуючий, темряву ночі розсунув.<br />
В світлі з’явилася генія темная постать.<br />
Довга та чорная шата, мов хмара, його покривала<br />
І хвилювала в повітрі, як море в негоду,<br />
Сталі холодної полиском крила широкі ясніли;<br />
Кучері чорні та довгі спадали на плечі.<br />
В темних та гострих очах його погляд непевний світився, –<br />
Сумно дивився в простор, і палкії лилися з них сльози.<br />
Горе тому, в чиє серце ті сльози огнистії кануть:<br />
Лихо та горе, всесвітню нікчемність побачить він разом,<br />
В серці в його запалає той пломінь страшенний, жерущий,<br />
Що у тім погляді жевріє, – і безнадійність,<br />
Тяжка, понура, обгорне його, наче хмара осіння.<br />
Скована жахом, я погляд спустила додолу.<br />
Він же промчав, наче вітер, і зник у просторі.</p>

<div>




</div>

<p>Темрява знов залягла, ще чорніша, ще глибша.<br />
Вечір був місячний, ясний, і зорі лагідно сіяли;<br />
Тихо було у повітрі, вітрець тільки часом<br />
Легким крильцем повівав – і далеко, далеко<br />
Із-за гори десь доносився гук від вечірнього дзвона.<br />
Довгая біла стяга простелилась від срібного сяйва<br />
В хаті моїй, – надто ясно вже світач рогатий<br />
Ночі тієї світив. Якась тінь у тім сяйві з’явилась,<br />
Легка, блакитна, прозора і невиразна, як мрія.<br />
Геній то був, але геній не той, що з’являвся<br />
Темної ночі тоді, коли жахом скував мою душу.<br />
Тихо стояв він, і ледве що маяла шата прозора;<br />
Кучері яснії, легкі вилися над чолом лагідним,<br />
Білії крила сріблясті леліли у місячнім сяйві,<br />
Яснії очі були, і погляд їх був, наче промінь;<br />
Яснії очі були, але в очах тих сльози блищали;<br />
Погляд лагідний він мав, але в погляді смуток глибокий:<br />
Жаль і благання, надія і туга-журба одбивались.<br />
Руки до мене простяг і мов кликав кудись за собою,<br />
Любо всміхався, а сльози котились. Ті сльози<br />
Падали в серце мені; і од сліз тих надія ясная,<br />
Радісна тиха надія, мов квітка лелії, розквітла.<br />
Любо всміхався, від усміху того у серці<br />
Радісна, тиха надія, мов квітка лілеї, розквітла.<br />
Людська недоля будила не розпач в мені, а бажання<br />
Кращої долі, яснішої, – той ідеал мені сяяв<br />
В погляді яснім, і серце за ним поривалося линуть.<br />
Він подивився на мене журливо – і серцем я вчула,<br />
Що у небесні простори несила моя ще полинуть…<br />
Зник він, як мрія, як срібний туман проти сонця.<br />
Зоря на небі рожева уже починала займатись,<br />
Із-за гори десь доносився гук від далекого дзвона…</p>

<div></div>