<strong>Олександр Олесь – Чари ночі</strong>
<p>Сміються, плачуть солов’ї<br />
І б’ють піснями в груди:<br />
“Цілуй, цілуй, цілуй її, —<br />
Знов молодість не буде!</p>
<p>Ти не дивись, що буде там,<br />
Чи забуття, чи зрада:<br />
Весна іде назустріч вам,<br />
Весна в сей час вам рада.</p>
<p>На мент єдиний залиши<br />
Свій сум, думки і горе —<br />
І струмінь власної душі<br />
Улий в шумляче море.</p>
<p>Лови летючу мить життя!<br />
Чаруйсь, хмелій, впивайся<br />
І серед мрій і забуття<br />
В розкошах закохайся.</p>
<p>Поглянь, уся земля тремтить<br />
В палких обіймах ночі,<br />
Лист квітці рвійно шелестить,<br />
Траві струмок воркоче.</p>
<p>Відбились зорі у воді,<br />
Летять до хмар тумани…<br />
Тут ллються пахощі густі,<br />
Там гнуться верби п’яні.</p>

<div>




</div>

<p>Як іскра ще в тобі горить<br />
І згаснути не вспіла, —<br />
Гори! Життя — єдина мить,<br />
Для смерті ж — вічність ціла.</p>
<p>Чому ж стоїш без руху ти,<br />
Коли ввесь світ співає?<br />
Налагодь струни золоті:<br />
Бенкет весна справляє.</p>
<p>І сміло йди під дзвін чарок<br />
З вогнем, з піснями в гості<br />
На свято радісне квіток,<br />
Кохання, снів і млості.</p>
<p>Загине все без вороття:<br />
Що візьме час, що люди,<br />
Погасне в серці багаття,<br />
І захолонуть груди.</p>
<p>І схочеш ти вернуть собі,<br />
Як Фауст, дні минулі…<br />
Та знай: над нас — боги скупі,<br />
Над нас — глухі й нечулі…”<br />
. . . . . . . . . . . . . . . . . . . . . . .<br />
. . . . . . . . . . . . . . . . . . . . . . .</p>
<p>Сміються, плачуть солов’ї<br />
І б’ють піснями в груди:<br />
“Цілуй, цілуй, цілуй її —<br />
Знов молодість не буде!”</p>
<p><em>1904</em></p>

<div></div>