<strong>Іван Драч – Перо</strong>
<p>Перо, мій скальпелю вогненний,<br />
Ти мій жорстокий лиходій,<br />
Мій дикий поклик цілоденний,<br />
Первоцвіт мій, перволюб мій!</p>
<p>Нам розтинати дні ці карі<br />
До серцевини, до зорі,<br />
Куди не дійдуть яничари<br />
В облудній словоблудній грі.</p>
<p>Дні полохливі, і невтішні,<br />
І лаконічні, точні дні,<br />
І дні, мов глечики з Опішні,<br />
Протяті шпагами вогнів.</p>

<div>




</div>

<p>І дні, яким нема відради,<br />
І виноградні, теплі дні,<br />
Де тихо сплять старі досади,<br />
Зіщулившись, на самім дні.</p>
<p>Дні променисто легковажні,<br />
Горбаті дні, мозільні дні,<br />
І дні чеснот, і дні продажні,<br />
Яким солона кров зрідні.</p>
<p>Перо — це наша спільна доля —<br />
Все обійти і все знайти,<br />
Аж поки в головах тополя<br />
Не прошумить за два хрести.</p>

<div></div>