<strong>Леся Українка – До мого фортепіано (Елегія)</strong>
<p>Мій давній друже! мушу я з тобою<br />
Розстатися надовго… Жаль мені!<br />
З тобою звикла я ділитися журбою,<br />
Вповідувать думки веселі і сумні.</p>
<p>То ж при тобі, мій друже давній, вірний,<br />
Пройшло життя дитячеє моє.<br />
Як сяду при тобі я в час вечірній,<br />
Багато спогадів тоді встає!</p>
<p>Картина повстає: зібравсь гурточок,<br />
Провадить речі, і співа, й гука,<br />
На клавішах твоїх швидкий, гучний таночок<br />
Чиясь весела виграва рука.</p>
<p>Та хто се плаче там, в другій хатині?<br />
Чиє ридання стримане, тяжке?..<br />
Несила тугу крить такій малій дитині,<br />
Здавило серце почуття гірке.</p>
<p>Чого я плакала тоді, чого ридала?<br />
Тоді ж кругом так весело було…<br />
Ох, певне, лихо серцем почувала,<br />
Що на мене, мов хмара грізна, йшло!</p>
<p>Тепер ота осіння хмара сива<br />
Мене дедалі більше покрива…<br />
Знов смуток? Що ж почну я нещаслива?<br />
Хто ж восени весняночки співа?</p>
<p>Серед недолі, тяжкого туману<br />
Були й для мене промені ясні.<br />
Годину мала не одну кохану,<br />
Як забувала всі жалі свої.</p>

<div>




</div>

<p>Коли я смуток свій на струни клала,<br />
З’являлась ціла зграя красних мрій,<br />
Веселкою моя надія грала,<br />
Далеко линув думок легкий рій.</p>
<p>Від мене, друже, не таїв нічого!<br />
Свої всі гуки ти мені віддав,<br />
На тяжкеє страждання серця мого<br />
Мені лагідную потіху слав!</p>
<p>Мій друже! Ті хвилиноньки яснії,<br />
Я при тобі найбільше мала їх,<br />
Твої кохані струни голоснії<br />
Будили зграї красних мрій моїх.</p>
<p>Серед недолі, тяжкого туману<br />
Були й для мене промені ясні.<br />
Годину мала не одну кохану,<br />
Як забувала всі жалі свої.</p>
<p>Хоч я не завжди щиро говорила<br />
З людьми, хоч тяжкий розпач свій<br />
Від рідних, милих, найлюбіших крила,<br />
Та не від тебе, любий друже мій!</p>
<p>Від мене, друже, не таїв нічого!<br />
Свої всі гуки ти мені віддав,<br />
На тяжкеє страждання серця мого<br />
Мені лагідную потіху слав!</p>
<p>Розстаємось надовго ми з тобою!<br />
Зостанешся ти в самоті німій,<br />
А я не матиму де дітися з журбою…<br />
Прощай же, давній, любий друже мій!</p>
<p>[15 березня 1890 p.]</p>

<div></div>