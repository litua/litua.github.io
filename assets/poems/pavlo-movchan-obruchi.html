<strong>Павло Мовчан – Обручі </strong>
<p>Ущільнюється час до чорноти на небі, —<br />
безвічне проступа у розсипах зірок…<br />
Я так віддаленів, мій Господи, від тебе,<br />
що всотувати треба у себе кожен крок.</p>
<p>В мені ти був завжди, ніби вода в криниці,<br />
щомиті прибував живлющим джерелом…<br />
Та згодом я губив тебе по крапелинці,<br />
спустошувалось тіло поволі, як дупло…</p>
<p>І відступився я, і світло обірвалось<br />
з-під ліхтаря углиб, у спорожнілий зруб;<br />
я провалився в тінь, в глухе нічне провалля,<br />
і не доходить крик з душі мені до губ.</p>
<p>На глиняному дні, в чорноземі нічному,<br />
знайшов я обручі і дротяне кермо,<br />
що віддане було безликому Нікому;<br />
гадючився в ногах спіщанілий струмок…</p>

<div>




</div>

<p>Співучі обручі колись до виднокола<br />
розкручували очі, співав безмежний степ,<br />
а з губ зривався часто стрічкастий чистий голос,<br />
де вишите було ім’я твоє святе…</p>
<p>У захваті життя, у повноті чуттєвій,<br />
стискаючи кермо, за обручем я біг, —<br />
він згодом розкрутивсь в дорогу металеву,<br />
що, звабивши, втекла колесами з-під ніг.</p>
<p>І на баюрах днів, по всіх життєвих стиках<br />
словник я розструсив і скарб життя твердий;<br />
стискався простір весь тим обручем великим,<br />
що стримував мій глузд від розпаду завжди.</p>
<p>Чому ж, ти, Боже мій, від мене відцурався?<br />
Нема шляхів до тебе ні вдень, ані вночі…<br />
Не виповнить ні н и н і, ні в зачассі:<br />
розсипалася пам’ять — зостались обручі…</p>
<p>***</p>

<div></div>