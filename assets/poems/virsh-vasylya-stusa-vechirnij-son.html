<strong>Василь Стус – Вечірній сон…</strong>
<p>Вечірній сон. I спогади. I дощ<br />
колише світ розпуклого ясмину.<br />
Бездомний вітер. Спи, маленький сину,<br />
спи, сину мій маленький, коли хоч.<br />
Немає мами нашої давно —<br />
вертала, поспішала, забарилась.<br />
Надворі дощ і ллє як із барила.<br />
Заснеш — і чуєш: торготить вікно.<br />
Здається, хтось підійде до дверей,<br />
проситиме негоду переждати.<br />
Ти ж, синку, спи і не питай про матір,<br />
I більше не загадуй наперед,<br />
бо не стоїть хвилина на хвилині,<br />
хвилина на хвилині не стоїть.<br />
Нехай тобі бодай у сновидінні<br />
появиться очікувана мить.</p>

<div></div>