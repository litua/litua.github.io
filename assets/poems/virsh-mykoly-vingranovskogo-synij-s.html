<strong>Микола Вінграновський – Синій сон у небесному морі…</strong>
<p>Синій сон у небесному морі,<br />
Сплять часи, і віки, і літа.<br />
Я лечу у сіянні прозорім,<br />
Труться зорі німі об літак.</p>
<p>Спить жадання якесь таємниче<br />
На всесвітнім святковім чолі,<br />
Тиша тишу по імені кличе,<br />
Пахне пилом і потом Землі.</p>
<p>Пахне сіном з Чумацького Возу,<br />
Що мені сивиною сія,<br />
І тремтить, як стебло верболозу,<br />
Зачарована мрія моя…</p>

<div>




</div>

<p>Доки в серці бажання не пізні,<br />
Доки юності чиста пора, —<br />
Подаруй мене, Земле, Вітчизні<br />
І води подаруй із Дніпра.</p>
<p>Доки доля дорогу стеле,<br />
Доки в снах я літаю ночами,<br />
Доки весни стоять за плечами, —<br />
Подаруй мені дівчину, Земле!</p>
<p>Там, де хата всміхається біло<br />
У свої батьківщинні ночі,<br />
Подаруй мені сльози дівочі<br />
І в коханні настояне тіло.</p>
<p>Подаруй мені думи прозорі<br />
І краси на шляху віковім,<br />
Синій сон у небесному морі<br />
І безсоння у морі твоїм…</p>
<p><em>1957</em></p>

<div></div>