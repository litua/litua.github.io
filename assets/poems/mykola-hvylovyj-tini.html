<strong>Микола Хвильовий – Тіні</strong>
<p>В серпанках вечори проходять біля вікон,<br />
за пічкою квилить сіренький смуток.<br />
…Сьогодні дико…<br />
…Тіні, падають тіні.<br />
Свист нагая Тьєра,<br />
Хлопці! Скоріш на коні!<br />
Коні!<br />
Коні!<br />
Коні!</p>
<p>Жах.<br />
Зав’юшилось обличчя кров’ю<br />
…на ярмарці колись.<br />
Чого ж ти, ніч, не сплянтувала брови?<br />
Чого?</p>

<div>




</div>

<p>Темно, в голубих проваллях мряка,<br />
Я казками снити захотів,<br />
а небо найнялось напевне плакать…<br />
Старчихою — торбинка з сухарем,<br />
із зморшками турботи на чолі<br />
звернула доля на тернисту путь.<br />
А там,<br />
а там<br />
уже ідуть,<br />
ідуть,<br />
ідуть.</p>
<p>Куди?<br />
Інтимно так колись приплили і відплили,<br />
плескалися моря… ой, човен мій нірець!.<br />
Тоді пурпурила і розлилася повінь.</p>
<p>…Тіні, падають тіні.<br />
Свист нагая Тьєра,<br />
Хлопці! Скоріш на коні!<br />
Коні!<br />
Коні!<br />
Коні!<br />
Жах.</p>

<div></div>