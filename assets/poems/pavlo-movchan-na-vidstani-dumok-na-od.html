<strong>Павло Мовчан – “На відстані думок, на один скид повіки…” </strong>
<p>На відстані думок, на один скид повіки,<br />
любове ти моя, вербова, лугова…<br />
Послухай, ллється шкло — то півень кукуріка,<br />
і хата крейдяна за співом відплива.</p>
<p>Там пучками лози благословлялись води,<br />
що вийшли з берегів на безмір весняну,<br />
аби, сягнувши вуст, нам присмак осолоди<br />
лишить і нагадать про часу глибину.</p>
<p>Коротить віддаль дим, що мовчки йде позаду,<br />
оглянешся — нема… нікого… каламуть…<br />
та терпкість увідхнеш — і вийдуть, як з свічада,<br />
наличники, гвіздок і звіробою жмут…</p>

<div>




</div>

<p>Угледиш на стіні повище вікон смужку,<br />
що полишила ніч чи повінь весняна;<br />
почуєш, як співа в руці хитлива дужка,<br />
як у відрі гуде кринична глибина.</p>
<p>І ступиш крок назад, в байдуже шкло упрешся,<br />
до нього листя шар торішнього припав,<br />
не втриматись тобі, вітрами здмуха з плеса<br />
теперішності дня, щоб в пам’ять углибав.</p>
<p>І, розгорнувши час, розгорне жайвір крила,<br />
щоб вимірять на звук небесну глибину,<br />
та в оці горобця безодню ти відкриєш,<br />
студену, аж пальку, бентежну, аж страшну.</p>
<p>***</p>

<div></div>