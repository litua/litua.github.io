<strong>Микола Руденко – В дитинстві бачив я на кладовищі…</strong>
<p>В дитинстві бачив я на кладовищі:<br />
З могил стовпи вставали вогняні.<br />
Вони здіймалися все вище й вище—<br />
І серце жахом зводило мені.</p>
<p>Хіба ж я знав, що вся Земля —<br />
могила?..<br />
На Північ дивлячись, кашкет зніми:<br />
Полярне сяйво підіймає крила —<br />
Чи не з кісток страшної Колими?..</p>

<div>




</div>

<p>Хтось каже: остогидло те до біса.<br />
Я ж оком кидаю за пруг земний:<br />
Впаде полярне сяйво, мов завіса,—<br />
І загарцює вершник вогняний.</p>
<p>Не буде шаблі у його правиці:<br />
Із серця він метатиме вогні.<br />
Кого попалять грізні блискавиці?<br />
Кого оновлять в сонячнім горні?</p>
<p><em>07.02.1974</em></p>

<div></div>