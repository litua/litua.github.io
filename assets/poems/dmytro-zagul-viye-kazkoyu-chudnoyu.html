<strong>Дмитро Загул – “Віє казкою чудною…”</strong>
<p>Віє казкою чудною<br />
З зачарованих гаїв…<br />
Ти ходила враз зі мною,<br />
Ти співала, я радів.</p>
<p>Ти співала так чудово,<br />
Чарувала той гайок,<br />
Заплітала слово в слово,<br />
Ніби цвіти на вінок.</p>

<div>




</div>

<p>Я ловив слова веселі<br />
І про щастя в серці мрів,<br />
І твої пташині трелі<br />
Я затримати хотів…</p>
<p>Та слова мене дурили<br />
І втікали в синю даль,<br />
В хворім серці полишили<br />
Тільки смуток, біль і жаль.</p>
<p>ІЗ РАННІХ ПОЕЗІЙ, З ЦИКЛУ “ВЕСНЯНІ МРІЇ”</p>

<div></div>