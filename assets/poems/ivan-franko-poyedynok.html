<strong>Іван Франко – Поєдинок</strong>
<p>Клубами вився дим. Ревли гармати,<br />
Свистіли кулі, мов незримі змії,<br />
Сичали, вились, лускали гранати.<br />
Красили землю струги кров’янії,<br />
І рвались серця, повні сил, відваги,<br />
В крові тонули тисячні надії.<br />
Униз валились найпишніші стяги,<br />
Валились трони, що ще вчора, певно,<br />
Й не думали дожити до зневаги.<br />
В ряді борців, заляканий смертельно,<br />
Блідий, в знесиллі, пилом весь укритий,<br />
Ішов і я, щоби боротись ревно.<br />
Я на лиці чув жар несамовитий<br />
І в серці чув докору крик зловіщий –<br />
Я йшов в огонь, мов зрадник, встидом битий.<br />
А прецінь я, підданий найвірніший,<br />
Ішов під стягом законної власті,<br />
Сповняв свій обов’язок найсвятіший:<br />
Йшов против тих, що розірвать на часті<br />
Хотіли всі порфіри і корони,<br />
З престолів у печі огонь накласти!<br />
Через буйні пшеничнії загони<br />
Йшли ми, мов повінь. Доки око сягне,<br />
Все наших купи. Ген десь плачуть дзвони –<br />
Село палає… Вітер димом тягне…<br />
Реве музика, гонить геть всі мисли…<br />
Кров міцно б’єсь, душа ніщо не прагне.<br />
І вже ось-ось ми ворога натисли!<br />
Ряди їх бовваніють перед нами,<br />
Пошарпані над ними стяги звисли.<br />
Вони там перед нашими рядами<br />
Бліді, втомлені, поганенько вбрані,<br />
Та к зброї кождий мов приріс руками.<br />
Як гонять пітьму блиски сонця ранні,<br />
Як птахи з гнізд сполохані фуркочуть,<br />
Так з стрільб їх кулі грають олов’яні.<br />
Та ба! Мов зерна градові толочуть<br />
Буйний загін, мов буря снігом віє,<br />
Так наші кулі стелють їх, друхочуть.<br />
«Гей, хлопці, далі! Поки ворог вспіє<br />
Отямитись, на нього! Най ні оден<br />
Нам не втече, хто бунтувати сміє!<br />
Валіть! Коліть! Пардону він не годен!» –<br />
Так генерал нас загрівав до бою,<br />
І вверглись ми, мов в стадо вовк голоден.<br />
Не тямив я, що діялось зо мною,<br />
Лиш весь тремтів, палав, немов у грани,<br />
Не бачачи, куди біжу, де стою.<br />
Лиш тямлю, що в крові бродив ногами,<br />
Що по мерцях топтав, ще незастилих,<br />
Топтав нескріплі ще, глибокі рани,<br />
Що дикі крики в слух мені ломились,<br />
Що дим гриз очі, що свистали кулі<br />
І купи йшли, ревли, кляли, молились.<br />
Та очі, вуха, ноги, мов нечулі<br />
На весь той безмір людської розпуки,<br />
Летіли, мов бджола в кишачий вулій.<br />
К стрільбі мої немов прилипли руки,<br />
І блискало раз в раз криваво з неї,<br />
І вилітали огняні гадюки.<br />
«Смерть бунтарям!» – із груді враз моєї<br />
Крик вирвавсь і, залізо мов острене,<br />
Прошиб мене безмірною брехнею.<br />
А втім, з пожару вийшов против мене<br />
Бунтар з такою ж, як і я, стрільбою,<br />
Одягнений у шмаття все черлене.<br />
Та що се? В кождій черточці зо мною<br />
Однакий вид, і ніс, і очі, й губи,<br />
Немов я сам перед собою стою!<br />
Я остовпів. Хоч гучно грають труби,<br />
Я з нього вже звести не можу ока,<br />
Від нього мов жду ласки або згуби.<br />
Якась безмірна, темна і глибока<br />
Тривога ледом обдала все тіло,<br />
Мов пташці, що загляне в очі смока.<br />
А він глядів на мене ясно, сміло,<br />
Глядів з докором на ту кров гарячу,<br />
Що тут лилась, мов се – моє все діло.<br />
І чув я, що під поглядом тим трачу<br />
Остатню решту сили, віри в себе,<br />
І закричав я: «Ти, котрого бачу<br />
В рядах врагів, – хто ти? Чом так до тебе<br />
І дух, і око безупинно рветься,<br />
Бо в тобі бачить форму, зняту з себе?»<br />
Він мовив твердо, що він Мирон зветься,<br />
Вказав і місце те, де я родився,<br />
Де вчивсь, що діяв, як мені ведеться –<br />
Все те о собі кажучи, хвалився.<br />
«Брехня! – я крикнув. – Вороже безщасний,<br />
Се я той Мирон! Зрадно ти підшився<br />
Під назву, рід, ба й під мій вигляд власний!»<br />
Та він всміхнувсь і каже: «Звільна, звільна,<br />
Мій друже! Лиш не будь такий напасний!<br />
І назва й доля вся обом нам спільна,<br />
Лишень що я живий, правдивий, дійсний,<br />
А ти мій привид, ти мара свавільна,<br />
Нервової гарячки твір безвісний!»<br />
Слова ті він сказав так прямодушно,<br />
Мов доктор, діагнозою утішний.<br />
Мені ж зробилось страшно, тісно, душно…<br />
Адже ж життя, буття, ім’я і тіло<br />
Сей привид в мене відбирав бундючно!<br />
«Ні, сам ти привид!» – відповів я сміло.<br />
«А чим же дійсність ти свою докажеш? –<br />
Сказав тамтой. – Лиш за високе діло,<br />
За волю люду, на котру ти важиш,<br />
За хліб для бідних, за добро обдертих<br />
Правдивий Мирон б’єсь, – а ти що скажеш?<br />
Лиш на тирана в обороні жертви,<br />
На кривду в обороні правди стане<br />
Правдивий Мирон, не злякаєсь смерті.<br />
А ти, що йдеш під стягами тирана,<br />
Облитий кров’ю праведних героїв,<br />
Ти смієш Мирона ім’я поганить?<br />
Геть, привиде! В небутність, із котрої<br />
Повстав, ось тут тобі назад розлиться,<br />
Щоб не спиняв мя від борби святої!»<br />
Та хоч той голос, наче остра криця,<br />
Рвав серце в мні, я з місця не вступався,<br />
Лиш враз до ока піднялась рушниця.<br />
«Ха-ха! – двійник мій з мене реготався. –<br />
Стріляти хочеш? Що ж, стріляй, прояво!<br />
Я тіні куль ніколи не лякався!<br />
Ось грудь моя! Намір і вистріль жваво!<br />
А як живий від твоїх куль простою,<br />
На тебе стрілить буду мати право.<br />
І кулею прошиблена святою,<br />
Отою кулею, що освячена<br />
До найсвятішого за людськість бою,<br />
Щезати мусить всяка твар мерзенна,<br />
Усякий привид злудної уяви,<br />
І передсуд, і вся мара злиденна!»<br />
Я мовчки дуло в грудь його направив<br />
І стрілив – та не чути й грюку того,<br />
А ворог мій ані змигнув з постави.<br />
«Сам бачиш марність поривання свого, –<br />
Сказав. – Під вид мій дурно ти підшився,<br />
Ніщо єси, щезай же до нічого!»<br />
Він стрілив. Я між трупи повалився.</p>

<div>




</div>

<p>6–9 января 1883</p>

<div></div>