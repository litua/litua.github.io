<strong>Дмитро Загул – Заграли дзвони</strong>
<p>Заграли дзвони, заграли дзвони,<br />
заграли…<br />
Із буйним вітром на перегони<br />
помчали.<br />
Несуть розраду, несуть потіху<br />
з собою<br />
І під мужицьку обдерту стріху<br />
спокою…<br />
Принесли щастє, принесли волю,<br />
свободу,<br />
Прийшла надія на кращу долю<br />
народу…<br />
Заграли дзвони, веселі дзвони<br />
воскресні,<br />
Несуться світом шумливі тони<br />
небесні…<br />
Коли ж для тебе заграють дзвони,<br />
народе?<br />
Коли замовкнуть твої прокльони<br />
й незгоди?<br />
Коли ласкаво на наші рани<br />
те сонце<br />
Крізь чорні хмари хоч раз прогляне<br />
в віконце?<br />
Шумлять лісочки, шумлять потоки<br />
весняні…<br />
Коли згояться наші глибокі<br />
ті рани?<br />
Заграйся, дзвони, хоч раз до бою<br />
весело!<br />
А прийде щастє і прийде воля<br />
між села!<br />
Ударте, громи, ударте, сильні<br />
перуни,<br />
Воскреснуть, може, раби безсильні<br />
із труни!<br />
Воскресне, може, народна доля<br />
з могили!<br />
Її тирани посеред поля<br />
зарили.<br />
Заграли дзвони, веселі дзвони<br />
воскресні.<br />
Несуться світом шумливі тони<br />
небесні.<br />
Коли ж для тебе заграють дзвони,<br />
народе!<br />
Коли замовкнуть твої прокльони<br />
й незгоди?..</p>

<div>




</div>

<p>ІЗ РАННІХ ПОЕЗІЙ, З ЦИКЛУ “В ТЕМРЯВІ”</p>

<div></div>