<strong>Антонич Богдан-Ігор – Вільхи</strong>
<p>Весна на вільхах палить ладан,<br />
і пахне ранків холод синій.<br />
Зелений кодекс квітня влада<br />
для карасів напише й линів.</p>

<div>




</div>

<p>До ставу, що закрився гаєм,<br />
ідуть дівчата хмари прати,<br />
і вітер листя розгортає,<br />
бо хоче сонце з вільх зірвати.</p>
<p>І серце знов знаходить слово<br />
струнке, закохане й сп’яніле!<br />
У небо ясне й малинове,<br />
мов птахи, вільхи полетіли.</p>
<p><em>14 квітня 1935</em></p>

<div></div>