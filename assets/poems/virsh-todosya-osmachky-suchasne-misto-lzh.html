<strong>Тодось Осьмачка – Сучасне місто лжеязиче…</strong>
<p>Сучасне місто лжеязиче<br />
Мій дух відкинуло у тінь<br />
За те, що небо вічно кличе<br />
Його на дальню височінь;</p>
<p>А люд, у злочинах упертий,<br />
Ушанував мої жалі —<br />
І я, щоб і голоду не вмерти,<br />
Пеньки корчую на селі;</p>
<p>Аби воли спочити з плуга<br />
Ревли на той бік під бичем:<br />
Бо тут у їх шалена туга<br />
З очей струмками потече;</p>

<div>




</div>

<p>А я ж сьогодні, я вже нині<br />
Жадаю плакати, як віл,<br />
Десь у захованій долині<br />
І від столиці, і від сіл.</p>
<p>Але не маю сліз і змоги<br />
Оплакувати супокій,<br />
Який не тільки руки й ноги<br />
Спотужнює завжди до дій,</p>
<p>А й душу, мріями живу ще,<br />
Сповняє міццю — гнів нести,<br />
Віддячити селу найдужче<br />
І, може, місто заклясти!..</p>

<div></div>