<strong>Павло Мовчан – “Громадяться віки і на свідомість тиснуть…” </strong>
<p>Громадяться віки і на свідомість тиснуть,<br />
мов набуха гора під власним тягарем…<br />
І палиться життя життєво-смертним киснем,<br />
і ріжуться шибки повітряним шклярем.<br />
І міняться вони: зчорнілі на блакитні…<br />
то миються жовтком, то золотим вогнем…<br />
Чому здешевів так твій, Боже, кожен витвір<br />
і на життя ціна все пада з кожнем днем?<br />
Де не копнеш — там кров,<br />
де не ступнеш — там мука,<br />
видмухують вітри з усіх ґрунтів кістки…<br />
Розірвані часи, розрубані сполуки,<br />
І сіються з хрестів зіржавілі гвіздки…<br />
І погляд, мов іржа, чорноземлю з’їдає…<br />
Земличенько моя, гудеш ти, наче жерсть.<br />
Волоссям заросли усі наші Дунаї,<br />
і простір смертним сном затруєний увесь.<br />
Дух розпаду й біди поморщив нам легені,<br />
що й Бога не гукнуть, і волі не ввідхнуть…<br />
Повітря ріже шкляр — вийма шибки зелені,<br />
щоб вставити у вікна осінню каламуть.</p>

<div>




</div>

<p>***</p>

<div></div>