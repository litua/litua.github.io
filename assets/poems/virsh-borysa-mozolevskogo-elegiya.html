<strong>Мозолевський Борис – Елегія</strong>
<p>Над косою Обиточною ні хмарки.<br />
Серпень в’яже біле сонце у снопи.<br />
Від Бердянської затоки аж по Харків<br />
Скошені стоять мої степи.</p>
<p>Чисте небо дише волею самою.<br />
Над водою линуть чайки голосні.<br />
Я прийшов сюди, щоб звіритися морю,<br />
А воно несе свою печаль — мені.</p>

<div>




</div>

<p>Заглядає у зіниці бірюзово,<br />
Зупиняється і синє небо п’є.<br />
Від Утлюкського лиману до Азова<br />
Спіле літо нахиляється моє…</p>
<p>Залишилися позаду мої червні.<br />
Липень вирізав три зморшки на чолі.<br />
Над водою двоє лосів наречених —<br />
Наче втілення кохання на землі.</p>
<p>Море, море! Утопи мої безсоння,<br />
До краси мене, до радості причаль!..<br />
Море косить Обиточною косою<br />
Сині хвилі, а накошує — печаль.</p>

<div></div>