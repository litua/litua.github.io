<strong>Павло Мовчан – Станси </strong>
<p><strong>1.</strong></p>
<p>Ще досить простору між сосон зсутенілих<br />
і тиші гострої, щоб зранить сонне тіло.<br />
Ще неба досить, щоб його зчорнить,<br />
ще так далеко та осудна мить,<br />
що все тобі здається геть можливим:<br />
минеться сум, і будеш ти щасливим,<br />
запахне м’ята, чебрик зацвіте,<br />
і ти перо ще знайдеш золоте…</p>

<div>




</div>

<p><strong>2.</strong></p>
<p>Крайнебо тут під самою стопою,<br />
і м’яти жмут холодної з тобою,<br />
язик струмка, приречений на схлип,<br />
тебе гука ступнуть рішуче вглиб.<br />
Куди ще глибше, коли ти в усьому:<br />
нема й піщинки, що була б окремо,<br />
в усьому ти, як дух, як серцевина,<br />
і множишся на все ти похвилинно.</p>
<p>***</p>

<div></div>