<strong>Леонід Кисельов – Додому</strong>
<p>Шкода Москви. Вже наче відійшов<br />
Від сподівань і пристрастей Арбату<br />
І паху бурштинової гербати<br />
У мареві тих марень, тих розмов.</p>
<p>Додому час. До міста всіх кохань,<br />
Де тополеві вранішні тумани,<br />
Де сірий тулуб вершника Богдана<br />
На золотому тлі софійських бань.</p>

<div>




</div>

<p>Літак аж ніби крилами змахнув,<br />
Натруджений двигун тамує стогін.<br />
Невже мені лишиться тільки спомин<br />
Від тих беріз у весну крижану?</p>
<p>Зелені леза юної трави<br />
Очистять душу, стешуть білу льолю,<br />
І не відчую ні жалю, ні болю,<br />
А тільки так, смутне: шкода Москви.</p>
<p><em>1968</em></p>

<div></div>