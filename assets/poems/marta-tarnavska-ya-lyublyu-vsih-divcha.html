<strong>Марта Тарнавська – Я люблю всіх дівчат </strong>
<p>Признаюся із жалем: я тікаю від проблем,<br />
в мене слава лиха, я — мовляв — не жених…<br />
Я ж люблю всіх дівчат, хоч усі вони кричать,<br />
щоб нарешті я вибрав з-поміж них.</p>
<p>Була в Канаді осінь — заманив мене ліс:<br />
Надійка сниться й досі у сяйві жовтих кіс —<br />
та Наталка чарівна — кожній княжні рівня —<br />
моє серце зігріла в зимі.</p>

<div>




</div>

<p>Серед зелені трав, як настала весна,<br />
Ніну я запізнав — ах, була весна!<br />
Та запахло літом з піль і закоханих хміль<br />
знов запаморочив розум мій.</p>
<p>Ах, друзі молоді, порадьте у біді:<br />
як виректись любові, коли вона — мій лік?<br />
Люблю дівчат усіх — це мій найбільший гріх —<br />
надто пристрасний я чоловік.</p>
<p>1972</p>

<div></div>