<strong>Тарас Шевченко – Не хочу я женитися</strong>
<p>«Не хочу я женитися,<br />
Не хочу я братись,<br />
Не хочу я у запічку<br />
Дітей годувати.<br />
Не хочу я, моя мати,<br />
За плугом ходити,<br />
Оксамитові жупани<br />
На ріллі носити.<br />
А піду я одружуся<br />
З моїм вірним другом,<br />
З славним батьком запорозьким<br />
Та з Великим Лугом.<br />
На Хортиці у матері<br />
Буду добре жити,<br />
У оксамиті ходити,<br />
Меди-вина пити».</p>
<p>Пішов козак нерозумний<br />
Слави добувати,<br />
Осталася сиротою<br />
Старенькая мати.<br />
Ой згадала в неділеньку,<br />
Сідаючи їсти:</p>

<div>




</div>

<p>«Нема мого сина Йвана,<br />
І немає вісти».<br />
Не через два, не три літа,<br />
Не через чотири<br />
Вернувся наш запорожець<br />
Як та хиря, хиря,<br />
Обідраний, облатаний,<br />
Калікою в хату.<br />
Оце тобі Запорожжя<br />
І сердешна мати.<br />
Нема кому привітати,<br />
Ні з ким пожуритись,<br />
Треба було б молодому,<br />
Треба б одружитись.<br />
Минулися молодії<br />
Веселії літа,</p>
<p>Немає з ким остиглого<br />
Серденька нагріти.<br />
Нема кому зустрінути,<br />
Затопити хату,<br />
Нема кому води тії<br />
Каліці подати.</p>
<p><em>[Друга половина 1848, Косарал]</em></p>

<div></div>