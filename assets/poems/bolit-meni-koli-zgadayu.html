<strong>Петро Радейко – Болить мені, коли згадаю…</strong>
<p>Болить мені, коли згадаю…<br />
Чому ж мені отак болить?<br />
Осколок щастя в грудях маю,<br />
Та лиш осколок, лиш на мить.<br />
Коли пригадую тебе –<br />
Не щем, не солод, а задуха,<br />
І на душі гряде розруха –<br />
Чи спогад вже й оте вкраде?..<br />
І росять очі, очі росять –<br />
Вітри негоду знов приносять,<br />
Та добре свіжо хоч, задуха<br />
Мина і серце знову слуха,<br />
Як ліс за містом причаївся.<br />
Тобою, радосте, я ситий,<br />
Зверну, де терном шлях укритий,<br />
Бо ще мій дух не натерпівся,<br />
Не варт я ще отого дива,<br />
Моя ти доле чорнобрива.<br />
Хай зволочу я свою душу,<br />
Хай наберусь одчаю й рушу<br />
Туди, де ти стоїш зорею,<br />
І впаду щасно перед нею…<br />
І підведусь, і мужньо гляну,<br />
Щосили пригорну кохану:<br />
“Боли мені, боли, о доле!..”<br />
Осколок той не вийму я ніколи…</p>

<div>




</div>

<p><a href="http://onlyart.org.ua/?page_id=1201">до переліку віршів Петра</a></p>

<div></div>