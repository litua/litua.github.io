<strong>Микола Руденко – Очеретина</strong>
<p>Чи колюча табірна дротина<br />
Вітрові встромляє шпичака,<br />
А чи дуденить очеретина —<br />
Не збагну лиш: звідки і яка?</p>
<p>Може, з неіснуючої хати —<br />
Та, що вже зотліла у землі;<br />
Та, яку в болоті зжала мати,<br />
Коли ми були іще малі.</p>

<div>




</div>

<p>Чи, можливо, на далекій Віті,<br />
Де витає в споминах душа.<br />
Мій онук у росяному світі<br />
Дудочку майструє з комиша…</p>
<p>Плач у серці, плач, очеретино,<br />
Понад мукою тюремних літ —<br />
Дай забути про лиху дротину.<br />
Що від мене краде білий світ.</p>
<p>І коли у ніч холодну, сіру,<br />
Здавлять груди передсмертні сни —<br />
Розбуди в мені пригаслу віру,<br />
Материнський голос поверни.</p>
<p><em>01.10.1980</em></p>

<div></div>