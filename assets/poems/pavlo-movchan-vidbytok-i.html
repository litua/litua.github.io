<strong>Павло Мовчан – Відбиток І </strong>
<p>Ці віддзеркалення, як натяк на життя,<br />
на заплощинне, заприсутнє, інше…<br />
де води вод незрушені стоять<br />
і де душа співає голосніше…</p>
<p>І так затято дмухав в і н на скло,<br />
і посміхавсь улесливо відбитку,<br />
немов за ним щось зриміше було,<br />
мов торочив із потойбіччя нитку.</p>
<p>Там — час відсутній, світ же — молодий,<br />
осріблений, лункий — куди не глянеш…<br />
Відбиток т а м живе ніби завжди —<br />
відвічно терпеливий та слухняний.</p>

<div>




</div>

<p>Очима скинеш, і в і н тут як тут,<br />
лиш дивиться на тебе запитально:<br />
— Навіщо кликав? Вічний цей маршрут?<br />
Коли у світ перейдеш задзеркальний?</p>
<p>Не осуд, ні… Обурення та гнів<br />
з очей й о г о струмують повсякчасно.<br />
О скільки раз ти кликав? Скільки слів<br />
не виказав про долю його власну?</p>
<p>Дививсь спідлоба хмуро і мовчав<br />
та щось хотів сказать т о б і про тебе…<br />
І ти дививсь на нього увесь час<br />
і думав: втішить його якось треба…</p>
<p>***</p>

<div></div>