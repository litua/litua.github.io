<strong>Герасим’юк Василь – Вирвалася з ночі коляда!..</strong>
<p>Вирвалася з ночі коляда!<br />
Вилетіла з лісу мовчазного!<br />
Сніг летить, на голови сіда,<br />
неузримі, бо ніде нікого.</p>
<p>Скрізь ніде нікого. Ліс і сніг.<br />
Пахне хвоя. Пахне, доки втягне<br />
в коло тіней, мстивих і сумних,<br />
літургійне тло старообрядне.</p>
<p>А тобі забаглось коляди!<br />
А тобі забаглось товариства!<br />
Вік минув, як замело сліди<br />
і втекла на санях доля бистра.</p>

<div>




</div>

<p>Це життя минає чи тремтить<br />
промінь зірки в смеречини в жмені?<br />
Наче бинда сріберна за віть<br />
зачепилась на скаку шаленім.</p>
<p>Це тобі й зосталося: про все<br />
нагадати, душу прив’язати<br />
до зорі, що коляду спасе,<br />
кинуту у хащі, як за грати.</p>
<p>По-сирітськи</p>
<p>    пахне хвойний ліс,</p>
<p>тахне в сяйві місячнім дорога.<br />
Сніг тріщить, згоряючи, як хмиз,<br />
не пече, коли шепочеш: Ольга.</p>

<div></div>