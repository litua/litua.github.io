Юрій Андрухович – Літо меншає, і звужується коло…<p><em>З циклу «Нотатки фенолога»</em></p>
<p>Літо меншає, і звужується коло —<br />
нині площа провінційна і тісна.<br />
Відцвіла, немов остання скрипка соло,<br />
пізня липа, неспокійна і рясна.</p>
<p>Пік туризму. Новоспечені прочани<br />
пролітають, наче збуджені рої,<br />
чорним трактом, що веде в Богородчани,<br />
в богородичні ожинові краї,</p>

<div>




</div>

<p>І мандрують у липневий центр Європи,<br />
до відімкнутих копалень і печер,<br />
де річки летять, напружені, як стропи,<br />
а забута глибина від них тече.</p>
<p>Ось вона — в розмитих чашах наших вулиць!..<br />
В мить осяянь видно землю всю до дна:<br />
там оті, що мандрували й повернулись,<br />
аж замкнулась непідкупна глибина…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>