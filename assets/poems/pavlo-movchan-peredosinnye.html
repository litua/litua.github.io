<strong>Павло Мовчан – Передосіннє </strong>
<p>Щербиться, лункішає капіж,<br />
прояснена просвічує калина,<br />
і що не крапля — пада срібний гріш,<br />
і що не слово — з гілки ягодина…<br />
Дозріло все, наповнилось ущерть,<br />
вода в губах ледь-ледве не схлюпнеться…<br />
Завершується літа круговерть,<br />
ось-ось і холод біло усміхнеться.<br />
Твердіша, в бильця вглибившись, рука,<br />
стиска промиті часом волокнини,<br />
в суглобах цвяхів млявість виника,<br />
підступна цвіль промацує щілини.<br />
А дощ іде,<br />
проціджений, прямий,<br />
дуднить нудотно змилена покрівля…<br />
Ще день, ще два, і сизий птах зими<br />
натрусить в ноги лагідного пір’я.</p>

<div>




</div>

<p>***</p>

<div></div>