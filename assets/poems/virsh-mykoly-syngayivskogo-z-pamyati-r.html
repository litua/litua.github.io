<strong>Сингаївський Микола – З пам’яті років</strong>
<p>Клаптик землі коло хати,<br />
І з чорнобривцями сад…<br />
Каже засмучена мати:<br />
Літ не вернути назад.</p>
<p>Осінь моя вже запізня,<br />
Мерзну щораз і в теплі…<br />
Може, залишиться пісня,<br />
Наче душа, на землі.</p>

<div>




</div>

<p>Може, без мене знадає –<br />
Там, на могильнім горбі,<br />
Як ми жили в цьому краї –<br />
Завжди у праці, в журбі.</p>
<p>Як виживали з весною<br />
На лободі та воді…<br />
Тож і старіли зі мною<br />
Роки мої молоді.</p>
<p>Стала сумнішою мати, –<br />
Згадує давнє, своє…<br />
Клаптик землі коло хати,<br />
Клаптик на цвинтарі є.</p>

<div></div>