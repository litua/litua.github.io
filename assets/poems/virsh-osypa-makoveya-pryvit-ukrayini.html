<strong>Осип Маковей – Привіт Україні</strong>
<p>Вітай, дорога Україно моя!<br />
Чи дужа ти, нене, здорова?<br />
Пропали і воля, і сила твоя,<br />
а все ж ти й сьогодні чудова!</p>
<p>От гарно, що раз довелося мені<br />
до тебе навідатись, нене,  — гей-гей!<br />
хоч не давнім свобідним шляхом,<br />
а з жовтим пашпортом в кишені!</p>
<p>Так нас розділили граничні стовпи,<br />
жандарми, солдати і варти,<br />
що вже українці не знають, хто ми,<br />
а ми про них відаєм з карти.</p>
<p>Як се нагадаю, то сльози течуть,<br />
та гріх проливати їх марно:<br />
най плачуть уже українські співці,<br />
вони то уміють прегарно…</p>
<p>Та як же живеться, Вкраїно, тобі?<br />
Ні вітру від тебе, ні хвилі!<br />
На турка збираєшся, може, іти,<br />
чи вже й говорити не в силі?</p>

<div>




</div>

<p>Прийми мене, мати: я рідний твій син,<br />
редактор з-над синього Прута;<br />
не бачив я досі тебе ані раз,<br />
писав про тяжкі твої пута.</p>
<p>Вся сила моя і вся слабість моя  —<br />
сталеве перо і чорнило;<br />
списав я паперу вже скрині цілі,<br />
аж людям читати немило.</p>
<p>А все лиш про тебе, Вкраїно моя,<br />
про тебе, заплакана мати;<br />
все думав, де взяти тобі хустинок,<br />
щоб мала чим сльози втирати.</p>
<p>Не плач, а радій, що не маєш ти ще<br />
своїх редакторів з чорнилом,<br />
а то як списали б тебе ті пани,<br />
не вмитись тобі уже милом…</p>
<p>Не плач, Україно, і в горі-журбі,<br />
не плач над Дніпром і над Доном,<br />
бо ми як зачуєм твій плач, то й собі<br />
ревем, як воли, за кордоном.</p>
<p><em>1897</em></p>

<div></div>