<strong>Павло Мовчан – “Тихенько відійди…” </strong>
<p>Тихенько відійди,<br />
відколивайсь, як звук, —<br />
холодний блиск води<br />
уже торкнувся рук.<br />
Це осінь почина<br />
дочасно брати квит —<br />
її рука сумна<br />
кислички рве на спит.<br />
В маленький козубок<br />
опеньків набери,<br />
тихенько на клубок<br />
позмотуй кольори.<br />
І відступись ще раз<br />
від спокою свого,<br />
від вицвілих окрас<br />
і будь-яких пригод.<br />
І сам на самоті<br />
знайди собі ізнов<br />
слова якісь «не ті»<br />
про радість та любов.<br />
Щоб в них, як у струмку,<br />
просвічувало дно<br />
й несло снагу терпку,<br />
як молоде вино…</p>

<div>




</div>

<p>***</p>

<div></div>