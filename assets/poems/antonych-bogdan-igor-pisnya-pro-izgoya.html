<strong>Антонич Богдан-Ігор – Пісня про ізгоя</strong>
<p>Чи ви знаєте пісню вигнанчу,<br />
чи ви чули коли вже її?<br />
Наболілу, бунтарську й підданчу,<br />
що в ній туга, розпука і їдь.</p>
<p>Ох, зворушення в серці заплаче,<br />
не дає говорити мені.<br />
Чи ви знаєте думи бурлачі,<br />
з криком болю замовклим на дні?</p>
<p>Безпощадні, отруйні, зловісні,<br />
крик зневіри лунає із дна.<br />
Та моєї не бійтеся пісні,<br />
хай до серця промовить вона.</p>
<p>Хоч ці строфи похмурі, зловісні,<br />
та одначе не збавлять вас сну.<br />
О, моєї не бійтеся пісні,<br />
хоч словами-бичами вас тну.</p>
<p>Світ великий, безмежний, широкий,<br />
не обняти думками його.<br />
Де задержить утомлені кроки<br />
всім байдужий, недужий ізгой?</p>
<p>Світ безкраїй, безмежний, широкий,<br />
має тисячі, тисячі міст.<br />
Де задержить утомлені кроки<br />
занімілий, задуманий гість?</p>
<p>Світ багатий, розкішний, привітний<br />
має тисячі, тисячі міст.<br />
Та одначе є люди самітні,<br />
мов заблукані птахи без гнізд.</p>
<p>О, не витримав стільки би другий,<br />
він надію поніс у душі.<br />
Хай його відцуралися други<br />
та покинули товариші.</p>
<p>Відійшли, не лишився з них жаден,<br />
залишили самого в журбі.<br />
Кожний день, кожна ніч силу краде…<br />
І все сам, і все сам у юрбі.</p>
<p>Хоч надія у серці не гине,<br />
на чолі незатерте тавро:<br />
це чужинець, чужинець, чужинець,<br />
хто його привітає добром?</p>

<div>




</div>

<p>Хто його привітає як друга,<br />
хто поможе, поможе йому?<br />
Тільки посміх, погорда, наруга…<br />
Лиш байдужність він знайде німу.</p>
<p>Стільки правд, стільки діл є оманних.<br />
Хоч на світі багато людей<br />
нещасливих, сумних, безталанних,<br />
він між ними самітно все йде.</p>
<p>Лиш затиснені з впертістю жмені,<br />
в них ще сила палка, молода.<br />
Щораз слабші та слабші легені…<br />
І заглянула в очі нужда.</p>
<p>У гарячці чоло, у пожарі,<br />
повне гострих, відкривних думок.<br />
На чужиннім, гладкім тротуарі<br />
заломився паломника крок.</p>
<p>Туги серця слова не повторять,<br />
все даремне, даремне на біль.<br />
Чуже місто, чужа санаторія…<br />
І лиш подув далекий із піль.</p>
<p>Тільки подув далекий приносить<br />
свіжий запах німої землі.<br />
Вже цієї мандрівки є досить,<br />
цих блукань в безпросвітній імлі.</p>
<p>Вже спочине, спочине, спочине,<br />
наближається всьому кінець.<br />
Привітання з його батьківщини<br />
принесе легкокрилий гонець.</p>
<p>Привітання землі материне<br />
хай почує останній ще раз.<br />
Хай думками в минуле порине,<br />
бо забути, заснути вже час.</p>
<p>Давлять груди німі, білі стіни<br />
та шпитальна, примар повна ніч.<br />
Хтось надходить, хтось стукає в сіні…<br />
Глухий кашель і з уст кровотіч.</p>
<p>Вже прийшла чорна ніч в темнім крепі,<br />
відітхнула глибоко земля.<br />
Ще останній, придавлений шепіт:<br />
— Я вертаюсь, Вкраїно моя.</p>
<p><em>4-6 червня 1932</em></p>

<div></div>