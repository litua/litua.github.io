<strong>Микола Вінграновський – Ні жінки, ні хати тієї нема…</strong>
<p>Ні жінки, ні хати тієї нема,<br />
Старі лиш валяються капці,<br />
Та вітер зі степу несе у лиман<br />
Осіннє насіння акацій.</p>
<p>Та згорблена стежка в глухій кропиві<br />
Показує небо по зорях,<br />
Самі доглядаються груші криві,<br />
Промерзлі калюжі прозорять.</p>

<div>




</div>

<p>Порипує думу присохлу свою<br />
Потріскана корба кринична,<br />
Та зиркає в двір з дерези-повію<br />
Сім’я молоденька лисича.</p>
<p>Із ферми несуть корови на рогах<br />
Бідони й цистерни молочні,<br />
І пісню про жінку в дощах і снігах<br />
Співають коров’ячі очі.</p>
<p><em>1981</em></p>

<div></div>