<strong>Антонич Богдан-Ігор – Чортівський брідж</strong>
<p>В маленькій, біленькій хатині сон мрії колише в колисці дитині.<br />
По усточках сонних, мов тіні по сіні, блукається усмішки брижа.<br />
Лиш сутінків рожі в кімнаті закляті кладуться на “завтра” й на “нині”.<br />
Навколо колиски чортів чотирьох посідало та грають у бриджа.</p>

<div>




</div>

<p>І мрійно, спокійно і тихо. Лиш день похилився над лихом у вікнах.<br />
На шибах задзенькали мухи й без руху присіли, побачивши гай.<br />
Ні миша не скрипне. І тиша кладе свої пальці на очі привітна.<br />
Біси грали в карти невпинно. Дитині приснився тоді вперше — рай.</p>

<div></div>