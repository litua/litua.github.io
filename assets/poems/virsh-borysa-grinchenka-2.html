<strong>Борис Грінченко – Я ніч не спав</strong>
<p>Я ніч не спав,— заснуть не мав я сили,<br />
І бачив я, як зорі весняні<br />
В досвітній час і мерхли, і біліли,<br />
І потім всі погасли в далині.</p>
<p>І як туман хвилястими клубками<br />
І воду скрізь, і землю повивав,<br />
І світ увесь з землею й з небесами,<br />
Здавалося, в тумані потопав.</p>

<div>




</div>

<p>Туман! Туман! На сході не ясніло…<br />
Невже й тебе, одвічнеє світило,<br />
Він погасив, і смерть все обняла?</p>
<p>Але ще мить — і промінь рве завісу,<br />
Дощ золотий линув на все з-за лісу:<br />
То сонце йде, бог світу і тепла!</p>
<p><em>1888</em></p>

<div></div>