<strong>Семенко Михайль – Тіні забуті</strong>
<p>Хмари над лісом пливуть в далину,<br />
Вітер свистить свою пісню сумну.<br />
Чую в тій бучі забуті слова,<br />
Часу далекого мла вікова.<br />
В річці над лісом тим плесо чорніє.<br />
Млин розвалився, в воді сутеніє.<br />
Чую я пісню — тужне голосіння,<br />
Скрізь розлилося таємне зомління.<br />
Що то за тіні? В час опівночі<br />
В небі я бачу заплакані очі.<br />
Хмарами котяться хвилі бліді,<br />
Морщаться кола у темній воді.</p>

<div>




</div>

<p>30. VII. 1912. Яреськи</p>

<div></div>