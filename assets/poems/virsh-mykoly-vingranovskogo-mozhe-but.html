<strong>Микола Вінграновський – Може бути…</strong>
<p>Може бути, що мене не буде,<br />
Перебутній час я перебув,<br />
Але будуть світанкові губи<br />
Цілувати землю молоду.</p>

<div>




</div>

<p>І моєю літньою судьбою<br />
На Поділля, Галич і на Степ<br />
Карим оком, чорною бровою<br />
Ти мене у серці понесеш.</p>
<p>Погойдаєш, вигойдаєш, вивчиш<br />
І на вік і на єдину мить<br />
Біля себе, вічна і всевишня,<br />
Знов научиш жити і любить!</p>
<p><em>1983</em></p>

<div></div>