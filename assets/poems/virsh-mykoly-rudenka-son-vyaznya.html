<strong>Микола Руденко – Сон в’язня</strong>
<p><strong>1</strong></p>
<p>Мені наснилося, що я помер,<br />
Що із драглистих форм мойого тіла<br />
Астральна сутність вийшла —<br />
І тепер<br />
Вона до невідомих сфер летіла.</p>
<p>Ні з чим не порівняти почуття,<br />
Яке мене вело. То не скорбота,<br />
А радісна симфонія Буття —<br />
Я жив, неначе променева нота.</p>
<p>Порвались пута. Я — крилатий дух.<br />
Весь Безмір — мій, і я у ньому лину.<br />
Це рух у надрах Світла —<br />
Понадрух,<br />
Що Всесвіт обіймає за хвилину.</p>
<p>Шість променевих крил у мене —<br />
Шість!..<br />
Мов щось несутнє, пригадав утому,<br />
Що світ лишив, де був я тільки гість —<br />
Тепер нарешті повертавсь додому.</p>
<p>Аж ось почув пісенні голоси —<br />
Довкола закружляли херувими.<br />
Незнане небо дивної краси<br />
Зігріло душу барвами живими.</p>
<p>Було в обличчях щось людське.<br />
Проте<br />
Земна людина — тільки тінь безкрила.<br />
А в цих —<br />
Чоло іскристо-золоте,<br />
Від нього в простір струменіє сила.</p>
<p>Хтось мовив гучно:<br />
— Він прибув з Землі!..<br />
Всі очі обернулися до мене.<br />
Над обрієм на золотистім тлі<br />
Гойднулося блакитне і зелене.</p>
<p>І то був Він — Особа всіх осіб.<br />
Життя основа, Центр світів і творень;<br />
Хліб для голодних —<br />
Той солодкий Хліб,<br />
Що одночасно є духовний корінь.</p>
<p>Ні, я Його не бачив:<br />
Та мене<br />
Крутнуло щось,<br />
Мов буревій ромашку.</p>
<p><em>Бог</em></p>
<p>Скажи, мій сину, чи життя земне<br />
Було тобі терпіти вельми важко?</p>
<p><strong>2</strong></p>
<p>Я прагнув зважити Добро і Зло<br />
На тих вагах, що ми в душі куємо —<br />
Усе, що найпомітніше було<br />
Від дня народження в житті моєму.</p>
<p>Той перший камінь, що влучив мені<br />
Під ліве око й осліпив назавше.<br />
(Я вмів це приховати на війні —<br />
Оголосив, уже відвоювавши).</p>
<p>Той голод, що мільйони покосив;<br />
Ті бомби, що міста поруйнували;<br />
Той вибух, що в блокаді оросив<br />
Моєю кров’ю темряву підвалу.</p>
<p>Чиновну тупість і цензурний гніт,<br />
Моєї творчості скупі ужинки.<br />
І день отой, коли хитнувся світ,<br />
Бо я дізнався про невірність жінки.</p>
<p>Я відповів:<br />
— Ти, Боже, людям дав<br />
Такий тягар — неначе гору мертву.<br />
Земна природа — мов отой удав,<br />
Що в кільцях тіла розминає жертву.</p>
<p>Або це є зажерливий павук,<br />
Що ловить в сіті нерозумну муху.<br />
Невже потрібно стільки наших мук,<br />
Щоб зацвітали десь троянди духу?</p>
<p>Невже людська провина тільки в тім,<br />
Що Єва піддалась лихому змію?<br />
Якщо Земля для людства отчий дім —<br />
Я, Отче, справ твоїх не розумію.</p>
<p>— Стривай,— озвався Бог,—<br />
То роздивись<br />
Мою будову з краю і до краю…<br />
І я побачив безбережну вись —<br />
Величну й звабну панораму раю.</p>
<p>Я щиро дивувався чудесам,<br />
Хоч дивуватись, видимо, не треба.<br />
Зоря є серце велетня. А сам<br />
Той велетень сягає до півнеба.</p>

<div>




</div>

<p>Земля — лише мізерний електрон,<br />
Який кружляє в нього в волосині.<br />
І все життя на ній — миттєвий сон,<br />
Мов іскорка у маковій росині.</p>
<p>У центрі світу є величний храм,<br />
Там люди — зорі йдуть навколо нього.<br />
Немає ліку тим святим дарам,<br />
Що сіються із обрію ясного.</p>
<p>Обвітрена на квазарних вітрах,<br />
Мов райдуга — попід ногами суша.<br />
А що за люди! Зроду-віку страх<br />
Не ночував у цих відкритих душах.</p>
<p>Ні смерть їм не відома, ні війна,<br />
Ні передчасна сивина на скроні…<br />
Я кинув Богові:<br />
— Чия ж вина<br />
За те, що діється на електроні?</p>
<p><strong>3</strong></p>
<p>Нарешті Бог постав отак, яким<br />
Був, може, сивий Ной перед потопом;<br />
Або це академік з нелегким<br />
Характером<br />
Застиг над мікроскопом.</p>
<p>Утома і задума на чолі,<br />
В зіницях твердість і незмірний досвід.</p>
<p><em>Бог</em></p>
<p>Чи знаєш ти, що на твоїй Землі<br />
Ми дослід ставимо?<br />
Великий дослід.</p>
<p><em>Зек</em></p>
<p>Але чи має право Божий трон<br />
Заради досліду чинити муку?</p>
<p><em>Бог</em></p>
<p>Гаразд, анігілюєм електрон…</p>
<p>(Господь до кнопки простягає руку).</p>
<p><strong>4</strong></p>
<p>Тим часом пригадалося мені<br />
Все те, що радість на Землі давало:<br />
Схід сонця у хвилини весняні —<br />
Коли згоряє ночі покривало;</p>
<p>Пташиний лемент, любий голосок<br />
Крилатого соліста серед гаю;<br />
І день, коли пшеничний колосок<br />
Додолу хилиться — бо достигає.</p>
<p>Нехай це так — хай вовк жере вівцю,<br />
Шуліка з хмар вистежує зайчата.<br />
І все ж є мить, коли жорстокість цю<br />
Ми на Землі не схильні помічати.</p>
<p>Це мить, коли у хмарах загримить<br />
І теплий дощик зашумить в городі;</p>
<p>То є любові незбагненна мить,<br />
Коли усе парується в природі.</p>
<p>Нехай кохана зрадила, але<br />
Чи ти забув солодку мить кохання?<br />
Чому ти маєш пам’ятати зле<br />
І забувати світлі поривання?</p>
<p>Хай Боже в людях щепиться на тім,<br />
Що ми отримуєм від мінералу,—<br />
Але в земному місиві крутім<br />
Є творчий дух. що нас веде ізмалу.</p>
<p>Хай ти навік зненавидів окоп,<br />
Та рідну землю гудити негоже…<br />
Із жахом глянувши на мікроскоп,<br />
Я вигукнув:<br />
— Спинись, Великий Боже!..</p>
<p>Бог-академік мокрий лоб протер,<br />
На кінчик носа зсунув окуляри.<br />
Став на Енштейна схожий він тепер.<br />
— Чого ж ти хочеш? — вигукнув<br />
із хмари.</p>
<p>Адже ж я бачу: бездуховний світ<br />
Ти, сину, засудив із правом повним.<br />
Чи, може, знову за колючий дріт<br />
Повернешся —<br />
Аби він став духовним?..</p>
<p>— Так, повернусь!..<br />
Моя астральна суть<br />
Ураз вологою взялась у хмарах —<br />
І я пірнув у ночі каламуть,<br />
Щоб в’язнем знов прокинутись на нарах.</p>
<p><em>3-5.03.1980</em></p>

<div></div>