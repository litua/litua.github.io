<strong>Павло Мовчан – Знаки </strong>
<p>Німіння снігу, білість воскресальна,<br />
і час розтягнутий, мов гумовий, бринить,<br />
і підступаються все ближче друзі дальні,<br />
і, мов чаїнка в склянці, кожна мить<br />
спливає з денця пам’яті печально.<br />
Адже прожито все — без вороття,<br />
і каяття нічого не поверне,<br />
бо, мов полова, дні летять, летять:<br />
порожні жмені — вивіялись зерна…<br />
Обличчя друзів в дзеркалах снігів<br />
відсвічують відтінком потойбічним,<br />
і погляд твій неначе скрейдянів,<br />
їх поторка — на мічення довічне.<br />
І крейдяні шовковиці летять,<br />
на сорочках чорнющих полишають<br />
біленькі цяти, круглі, як печать,<br />
що не скріпляють — наскрізь протинають…<br />
Вони тримають кулі снігові<br />
в губах розтислих, але ті не тануть,<br />
і чорно-білі смуги часові<br />
упоперек і вздовж перетинають…<br />
Осьо Лебедик, далі Чмих, Біда…<br />
Мов з глини ліплені, закляклі, однакові,<br />
і під ногами в них не сніг лежить — вода,<br />
що вимиває цвяхи і підкови.<br />
Вода росте, і меншають вони,<br />
і бравсь водою простір крижаний,<br />
і хмарилося небо олов’яно,<br />
та на губах синіє сніг нетанно.<br />
І сам я важчав, всотуючи все:<br />
хвоїни, скіпки, листя, насінини,<br />
і чув, як сніг стоусто мене ссе<br />
і замість крові час вступа в судини.<br />
Так, значить, це пора перехідна,<br />
не перевтільча, а переформовча:<br />
вода нутрує в жилах крижана<br />
і глина червоняста палахкоче.<br />
І вже облич мені не відрізнить,<br />
наблизившись, вони немов розтали:<br />
розширилась на розмах зору мить,<br />
і слід відбивсь на кризі п’ятипало.</p>

<div>




</div>

<p>***</p>

<div></div>