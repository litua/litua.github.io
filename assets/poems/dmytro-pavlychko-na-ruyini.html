<strong>Дмитро Павличко – На руїні </strong>
<p>Палац Дудаєва — в руїні!<br />
Радій же, кам’яна Москво,<br />
Будуй палати і святині,<br />
Звеличуй імперське єство<br />
Своєї темної гордині<br />
І не соромся — в тій руїні<br />
Твойого духу торжество.</p>
<p>Ти розбиваєш не від вчора<br />
Базальт, ґраніт а чи порфір<br />
Осель, де правда й непокора<br />
Живуть, тобі наперекір, —<br />
Ти, невблаганна і сувора,<br />
Захланна танкова потвора,<br />
Вогнями дихаючий звір!</p>

<div>




</div>

<p>Хвались! Ти знищила півсвіту,<br />
Чи трохи більше, чи — якраз?<br />
Твою сьогоднішню еліту<br />
Відзначив би Петрів указ,<br />
Тож виривайся із-під гніту<br />
Чеченського — до динаміту,<br />
Щоб підірвати весь Кавказ!</p>
<p>Та, як валитись будуть гори,<br />
Ховайсь, бо прийде Прометей,<br />
І Риму третього опори<br />
Зламає він і в ниці нори<br />
Заб’є тебе й твоїх дітей.<br />
Тебе заглушать не докори,<br />
А камені з твоїх церков,<br />
Де ти благословляла горе<br />
І пила з чаш чеченську кров!</p>
<p>***</p>

<div></div>