Катерина Бабкіна – Дивися – стелеться перший лід…<p>Дивися – стелеться перший лід<br />
на наших з тобою вулицях зранку,<br />
і кров на смак ніби дикий глід,<br />
а на губі залишився слід<br />
від поцілунку, маленька ранка;<br />
дивись, як обтріпуються краї<br />
кишень від рук в шкіряних рукавичках,<br />
як забуваються всі твої<br />
легковажні вчинки, шкідливі звички;<br />
як тісно сплять на гілках птахи,<br />
як сивим береться в повітрі подих,<br />
як сонце пестить міські дахи,<br />
і чорні гострі дерев верхи,<br />
і сонних риб у повільних водах;<br />
як світ підносить тобі дари –<br />
холодні яблука, пізні квіти,<br />
раптові безвітряні вечори<br />
та інші радості – їж, бери,<br />
тримай, бережи, забувай про літо;<br />
як зріє в легенях нове тепло,<br />
не стороннє, м’яке, небачене,<br />
тендітне, ніби живе стебло.<br />
І все, що з тобою колись було,<br />
більше не має жодного значення.</p>

<div>




</div>

<p>автор: <strong>Катерина Бабкіна</strong><br />
фотографія: <strong>Олег Слободенюк</strong></p>
<p></p>

<div></div>