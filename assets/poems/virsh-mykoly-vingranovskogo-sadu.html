<strong>Микола Вінграновський – Саду</strong>
<p>Опала тінь на землю обігріту,<br />
Чоловіки заснули біля хат,<br />
Зелені руки, повні білоквіту,<br />
На теплу ніч розкинув сонний сад.</p>
<p>Люблю тебе, глибокий саде мій!<br />
Люблю плодів нестигливе гойдання,<br />
Легку печальність і ясне чекання<br />
Твоїх думок зелених в вітровій.</p>
<p>Люблю сердечну землю під тобою,<br />
Лопати, схилені на стовбури твої,<br />
І сизий гній люблю під лободою,<br />
І білих сіл* замислені гаї…</p>

<div>




</div>

<p>Мислитель білий!.. Ні, ти не могила!<br />
І твої руки не людські хрести,<br />
Бо з князя Ярослава і Данила,<br />
З Хмельницького й Трясила виріс ти.</p>
<p>Я чую вже, як думи їхні древні<br />
З твого коріння п’ють твої гілки,<br />
І розвидняється у світі… Недаремно<br />
Моїм народом поросли віки!..</p>
<p>Бентежиш ти, бо хата твоя світ.<br />
Тривожиш ти – життя – твоя вітчизна,<br />
І, може, тому щедрий ти на цвіт,<br />
І не заснеш в селі моїм допізна…</p>
<p>Тисячолітнім серцем, як вві сні,<br />
Люблю тебе покірливо і ревно!..<br />
Схилилась Україна недаремно<br />
Чоластими плодами в мої дні…</p>
<p><em>1959</em></p>

<div></div>