<strong>Микола Руденко – Вічна вдова і диявол</strong>
<p><strong>1.</strong></p>
<p>Сама вдовиця жала й молотила,<br />
І для дітей сама коржі пекла.<br />
Аж ось із запічка нечиста сила<br />
До неї тихий голос подала.</p>
<p><em>Диявол</em></p>
<p>Княгине руська! Де твої палаци?<br />
Де горді вої? Де щити й мечі?..<br />
Немов мужичка, загрубіла в праці<br />
Ні шовку на тобі, ані парчі.</p>
<p>Твої вітрила в морі сновигали —<br />
Співало полотно, немов крило.<br />
Тобі корились Новгород і Галич,<br />
А про Москву і чутки не було.</p>
<p>Двосічного меча душа сталева<br />
Понад Босфором розтинала вись.<br />
Хіба ж не ти — німецька королева<br />
Була колись? Євпраксіє, озвись!..</p>
<p>…Вдовиця тоскно оглядає хату.<br />
В печі танцює вогник на лозі.<br />
Упавши на смушину волохату,<br />
Сплять хлопчики…<br />
Селяни чи князі?</p>
<p>Наснилось вчора…<br />
Пресвята Маріє!</p>
<p>Мерщій нечисту силу віджени.<br />
А сон отой вдовине серце гріє —<br />
Ворушить душу, наче звук струни.</p>
<p>Запахне цвітом яблуневе віття —<br />
Тоді, гай–гай, вдовиці не до сну:<br />
Мов сніг, розтане враз тисячоліття —<br />
І стольний Київ упізна княжну.</p>
<p>Обличчя біло–матове — мов крейда,<br />
Підсвічена багрянцем із–за хмар.<br />
Євпраксія (на троні — Адельгейда)<br />
Від долі мала не один удар.</p>
<p>Набачилась, як видно, досить лиха —<br />
В Європі також вистачає зла…<br />
Вона стоїть — наморена старчиха,<br />
Яка півсвіту пішки перейшла.</p>
<p>Вклонилась низько. А росинка рання<br />
Іскриться на високому чолі…<br />
Навіщо трон, коли нема кохання?<br />
Ані Дніпра, ні рідної землі.</p>
<p>Не бийте, люди, в золоті литаври —<br />
Хай челядь пишні страви прибере.<br />
Вона смиренно проситься до Лаври —<br />
Євпраксія черницею помре.</p>
<p>І часом на могилі душі ниці<br />
Спитають, закопиливши губу:<br />
— Німецька королева —<br />
І в черниці?!.<br />
За що їй Бог послав таку судьбу?</p>
<p><strong>2.</strong></p>
<p>Чому це сниться у селянській хаті —<br />
Того я пояснити не берусь:<br />
І королівські трапези багаті,<br />
І втеча до Славутича.<br />
На Русь…</p>
<p>А може, й справді ти, мужичка сіра,<br />
Була княжною в іншому житті?<br />
Давно вже бачить материнська віра<br />
На хлопчиках кольчуги золоті.</p>
<p>Вдовиця молиться — і мимоволі<br />
Молитву обертає до вогню.<br />
Так пращури молилися у полі,<br />
Коліна прихиливши на стерню.</p>
<p>Та якось в передзим’ї серед ночі —<br />
У пору непривітну, дощову —<br />
Із глибини вогню холодні очі<br />
Лукаво подивились на вдову.</p>
<p>Вона аж скрикнула.<br />
А очі строго<br />
Їй наказали сісти у куток.</p>
<p><em>Диявол</em></p>
<p>Твою молитву я почув, небого.<br />
Гаразд, подбаю про твоїх діток.</p>
<p>Вдова</p>
<p>Я Богові молилась…</p>
<p><em>Диявол</em></p>
<p>Ні, княгине!<br />
Раз на вогонь молилась, то мені.<br />
Повір, твоя молитва не загине.<br />
А те, що ти пізнала уві сні, —</p>
<p>Є суща правда. У ментальнім світі<br />
Держава — це Особа. І вона<br />
Теж здатна втрапити в смертельні сіті,<br />
Неначе нерозсудлива жона.</p>
<p>Ти — Русь. Пізніша назва — Україна.<br />
Терпи, голубко, Вічна Удова!<br />
Хоч залишилася тобі руїна,<br />
Та є у дітях іскорка жива.</p>
<p>Віддай хлоп’ят до мене у науку —<br />
Я їх пошлю в Варшаву чи Москву.<br />
Вони, набивши на чужому руку,<br />
Тобі державність привезуть нову.</p>
<p>Одну умову ставлю: хай забудуть<br />
Ту мову, до якої кожен звик.<br />
Сини по-панськи розмовляти будуть.<br />
Адже ж відомо:<br />
Пан — це не мужик.</p>
<p><strong>3.</strong></p>
<p>Війнуло снігом з лугової стежки —<br />
Вітри північні зиму принесли.<br />
Погасло полум’я. Лиш головешки<br />
Іще світилися із–під золи.</p>
<p>Сховалися чи, може, теж зотліли<br />
В якомусь потойбічному вогні<br />
Ті очі, що із полум’я зоріли,<br />
Пекельною звабливістю страшні.</p>
<p>Княгиня знала: всюди з віку–роду<br />
(Як те засвідчують джерела всі)<br />
Єдина мова в короля й народу—<br />
Але не так у Київській Русі.</p>
<p>Ні, не в Європі, а у себе вдома<br />
Вона побачила це згубне зло:<br />
Є мова–панія і є сірома…<br />
Чому ж одвіку так у нас було?</p>
<p>Вкраїнська мова — це ота, що анти<br />
Валами захистили від степів.<br />
Але ж церковні й княжі фоліанти<br />
Не зберегли народу гордий спів.</p>
<p>Виснажує державу, наче нужа,<br />
Між князем і народом ця межа.<br />
Свої князі чи зайди — це байдуже;<br />
Якби ж то мова не була чужа?</p>
<p>Від визиску, грабунку та розбою<br />
У тебе, земле, захисту нема.<br />
Ти розмовляєш лиш сама з собою,<br />
Але ж для людства ти —<br />
Глухоніма…</p>
<p>Задумливо стояла над синами:<br />
Ще кілька літ — і вже не дітлахи.<br />
Вона жила уже не тільки снами —<br />
В уяві їхні міряла шляхи.</p>
<p>Селяни чи князі?..<br />
Та годі, жінко:<br />
Ти ж добре знаєш, що не в тому суть.<br />
Ці голоски, що вже лунають дзвінко,<br />
Які слова між люди понесуть?</p>
<p>Можливо, справді українську мову,<br />
Джерел якої ще ніхто не зна,<br />
Вони на вітер кинуть, як полову, —<br />
І в рідну хату прийде чужина?</p>
<p>І справу наших предків, справу кровну<br />
Зганьблять серед хмільного туману?.. —<br />
О Господи! Скарай мене, гріховну,<br />
Якщо те лихо я не відверну!</p>
<p>А той, хто жив не Божим заповітом,<br />
Хто власні крила темряві віддав, —<br />
Зробившись хмаркою, летів над світом<br />
І українську землю оглядав.</p>
<p>Річки широкі і поля родючі.<br />
Дай тільки людям волю — і вони<br />
Родити змусять навіть вирви й кручі,<br />
Не тільки ці чорноземні лани.</p>
<p>Таких багатств іще не знало людство:<br />
Уродить скрізь, де землю зрушить плуг,<br />
Не сухозлоть, не пишне словоблудство,<br />
А вільний хліб.<br />
І в людях — вільний дух.</p>
<p>Особа, визріваючи в громаді,<br />
Здобуде шану і могутність крил…<br />
Ото вже й буде край захланній владі,<br />
Що не від Бога, а від темних сил.</p>
<p><em>Диявол</em></p>
<p>О ні!! Для мови вашого загалу<br />
Хай стане домом не палац, а хлів,—</p>
<p>Щоб ви на кожнім кроці відчувала<br />
Неповновартість хлопів і хохлів.</p>
<p>Хай мозок ваш, немов дірявий ятір,<br />
Вам ловить лиш облуду і ману.<br />
Нехай сини вшановують не матір,<br />
А добру хіть несуть на чужину.</p>
<p>Тоді пітьма, що висне понад краєм,<br />
Зупинить плин духовної ріки —<br />
Народ, який колись мене скарає,<br />
Сам в летаргії спатиме віки.</p>

<div>




</div>

<p>…Отак впокоївши підступну душу,<br />
Марудний в розрахунках, мов глитай,<br />
Володар темряви зійшов на сушу<br />
І сів на трон…<br />
Де саме — не питай.</p>
<p><strong>5.</strong></p>
<p>Улітку під вербою біля хати<br />
(Як добре, що скінчилася зима!)<br />
Княгиня почала дітей навчати.<br />
Авжеж! Вона їх вчитиме сама.</p>
<p>Вітрець з лугів приносить запах сіна,<br />
За вербами хвилюється Дніпро, —<br />
Тепер напишем, діти: “Україна”.<br />
Але вони виводять: “Ма–ло–ро”…</p>
<p>Так само завтра і позавтра буде.<br />
Лише найменший із синів — Петрусь,<br />
Хреста поклавши на чоло і груди,<br />
Побожно вивів: “Україна–Русь”.</p>
<p>Хоч як не билася матуся бідна<br />
(Не шкодувала вечорів і днів),<br />
А рідна мова їм була не рідна —<br />
Неначе хто зачаклував синів.</p>
<p>Коли ж не сподівалась поторочі,<br />
В березовому полум’ї рудім<br />
Вона побачила ті ж самі очі,<br />
Для котрих піч —<br />
Однаково, що дім.</p>
<p><em>Диявол</em></p>
<p>Пробач за ці нагадування часті —<br />
У тебе денця в пам’яті нема.<br />
Якщо ти справді зичиш дітям щастя—<br />
Облиш навчать мужицького письма..</p>
<p>…Княгиню аж затіпало від гніву.<br />
З водою горщика жбурнувши в піч,<br />
Вона побігла па вологу ниву —<br />
О Боже Сонячний! —<br />
Тобі навстріч.</p>
<p>Молилася і землю цілувала,<br />
І плакала у вишитий рукав.<br />
А в голові думок лиха навала<br />
І важко так,<br />
Мов світ на груди впав.</p>
<p>Дітей будила також на молитву.<br />
Змарніла й висохла від сліз скупих.<br />
І ніби виграла з нечистим битву —<br />
Він зрештою від неї відступив.</p>
<p>Радіє серце матері, бо діти<br />
Любили щиро материнський дім;<br />
Навчились рідним словом володіти —<br />
Яке багатство відкривалось їм!</p>
<p>Вони вже знали: мова в них не згірша<br />
Від інших —<br />
ніби глибочінь ріки.<br />
На ній утнеш і проповідь, і вірша,<br />
І філософську працю —<br />
На віки.</p>
<p>Вони вже розуміли, що без мови<br />
Ні власної державності, ані<br />
Тієї пісні, що співають вдови<br />
Серед степів широких по війні.</p>
<p>О так! Усі слов’яни — наші браття.<br />
Та у братів дорослих — все своє:<br />
Сім’я і хата, вогнище-багаття<br />
І сонце, що на шибці виграє.</p>
<p>Коли ж сильніший входить на подвір’я<br />
Слабкішого і чинить там розбій —<br />
Аж вітер з подушок ганяє пір’я! —<br />
Тоді який він брат? Він ворог твій.</p>
<p>…Княгині вже привидилось: на схилі,<br />
Де Володимир підійма хреста,<br />
Її сини, що нині вже при силі,<br />
Із материнським словом на вустах</p>
<p>Звертаються до рідного народу.<br />
А на Софії вдарив перший дзвін:<br />
Він проголошує святу свободу —<br />
Про Віче Рівних сповіщає він.</p>
<p><strong>6.</strong></p>
<p>Диявол зброю проти нас тримає<br />
І крадькома вигострює щодня.<br />
Була вечеря в горщику — й немає:<br />
Її перевернуло бісеня.</p>
<p>Лише в печі від каші зашкварчало<br />
(Крупинки не лишилося на дні!)<br />
Та язики, яких не помічала<br />
Раніш, —<br />
Тепер лизались у вогні.</p>
<p>Можливо, що комусь від того смішки.<br />
Та діти помічали з кожним днем:<br />
Як довго в піч дивитися, то ріжки<br />
І хвіст рудий побачиш над вогнем.</p>
<p>Немила стала материнська хата —<br />
Шкребеться у хлоп’ячі душі страх:<br />
Вискакують із печі бісенята,<br />
Регочуться й танцюють по кутках.</p>
<p>І не лише вечері не зварити,<br />
Не тільки жасько глянути в кутки —<br />
Уже, дивись, города перерито,<br />
Уже й корову доять відьмаки.</p>
<p>У комірчині порожньо і голо —<br />
Ще до Різдва кінчилося зерно.<br />
І закрадається у хату голод,<br />
Якого тут не бачили давно.</p>
<p>Якийсь панок приїхав Із Варшави.<br />
А інший —<br />
З Петербурга чи Москви.<br />
Бажаєш для синів багатства й слави —<br />
Нагоду цю не випускай, лови.</p>
<p>Поїхали сини — обидва старші.<br />
Бо кожен досить голоду терпів.<br />
Для них тепер мундири, плаци, марші<br />
Замінять ласку батьківських степів.</p>
<p>Щасти Їм, доле, у чужому царстві —<br />
Даруй чини. дворянство, ордени…<br />
А менший з матір’ю на господарстві —<br />
Хай засіває ниву щовесни.</p>
<p>У старших не залишиться і згадок<br />
Про хату, в котрій житиме Петро.<br />
Тож мова предків лиш йому у спадок<br />
Дістанеться —<br />
Його святе добро.</p>
<p>Нехай вона не вибилась поки що<br />
У люди, ніби вбога удова;<br />
Нехай у світі є і кращі, й вищі<br />
Від неї мови —<br />
Та вона жива!</p>
<p>Вона жива — і це найбільше диво:<br />
О як її лиха рука стриже!<br />
Жива, мов іскра та, яку огниво<br />
Під кременем до часу береже.</p>
<p><strong>7.</strong></p>
<p>До кого слово праотців перейде —<br />
Те слово, котре вигострив Тарас?<br />
Євпраксія (на троні Адельгейда)<br />
Іще в селянку втілиться не раз.</p>
<p>Чи на Полтавщині, чи на Волині —<br />
Вона не знайде спокою ніде:<br />
Диявол вкаже шлях її дитині,<br />
Синів у яничари поведе.</p>
<p>Добра і правди — невелика жменька.<br />
А лиха — мов озера уповні.<br />
Чужинець так не поглумиться з неньки,<br />
Як рідний син, що зріс на чужині.</p>
<p>Він шле на безоружних зброю грізну —<br />
Йому сумління душу не гризе.<br />
А брата кинувши у кліть залізну,<br />
Вмирати в ліс мордовський відвезе.</p>
<p>Бо тлумачем нових законів, правил<br />
(В модернім одязі, відома річ!)<br />
Лишається отой старий диявол,<br />
Що обезкровив Запорозьку Січ.</p>
<p>Він мешкає в найкращому готелі,<br />
У нього вибір прізвищ та імен.<br />
Свого хвоста ховає у портфелі —<br />
Тож зовні не диявол, а джентльмен.</p>
<p>Де збори — він уже прокравсь до зали,<br />
Тихенько до президії проліз…<br />
Та ми з Петром його давно впізнали —<br />
Тому й потрапили в мордовський ліс.</p>
<p>А на світанку, як велося здавна<br />
(Ще в дні Бояна, Ігореві дні),<br />
Євпраксія чи, може, Ярославна<br />
Роняє сльози на міській стіні.</p>
<p>Щоправда, від стіни уже ні сліду,<br />
Зате сльоза та ж сама, що й була.<br />
А чи здорова, Петре, чи приїде<br />
Твоя матуся в цю обитель зла?</p>
<p>Минуло, певне, київській княгині<br />
Чи тисячу, чи, може, й більше літ.<br />
Та й досі в неї очі сині–сині,<br />
А в золотій косі вишневий цвіт.</p>
<p>О нене! Ти приймаєш люті муки,<br />
За всіх дітей та за усіх жінок.<br />
І світ до тебе простягає руки,<br />
Щоб зодягнути зоряний вінок.</p>
<p>Хоч ти ще й досі мешкаєш у хижі<br />
Між тихих верб і яблуневих крон,<br />
Не в Києві, княгине, не в Парижі —<br />
В самому Сонці є для тебе трон.</p>
<p>Ти не помреш у випарах ядучих<br />
Отам, де грати і залізна кліть—<br />
Босоніж пройдеш по дротах колючих<br />
І станеш світлом для тисячоліть.</p>
<p><em>4-13.11.79, Мордовія</em></p>

<div></div>