<strong>Павло Мовчан – На два голоси </strong>
<p>— Свистілочко-сопілочко,<br />
кленова моя гілочко,<br />
з-під пучок дим — чи ти гориш,<br />
чи упилася сутінню?<br />
Чому ти на губах мовчиш,<br />
і як тебе роздмухати?</p>

<div>




</div>

<p>— Ніскілечки, ніскілечки,—<br />
відспівує сопілочка,—<br />
гуду, гуду, мов бджілочка —<br />
золочена струна…<br />
В твоїх руках я гілочка<br />
сумна і мовчазна…<br />
Бо м’ятні твої пученьки<br />
закуті у каблученьки,<br />
у срібні перстеньки:<br />
завдали серцю мученьки,<br />
стлумивши мої звученьки,<br />
холодні кулаки…<br />
Торкнуться інші рученьки<br />
і устонька палкі,<br />
розквітну квітом рутоньки,<br />
і серце буде чутоньки,<br />
заграють без осмутоньки<br />
усі лади співкі.</p>
<p>***</p>

<div></div>