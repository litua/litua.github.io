<strong>Кацай Олексій – Міжзоряне таксі</strong>
<p>Коли розчиняється ніч у прозорій росі<br />
міжзоряне я викликаю для тебе таксі</p>
<p>Ми цілуємось довго прощаючись а мовчазний<br />
водій нас чекає<br />
і ховає за склом вигляд свій неземний</p>
<p>Прошепочу щоб не чув він “любов не зникай<br />
у дня нескінченності не заблукай</p>
<p>І відпрацювавши на сьомому небі ізнов<br />
спустися по східцях благань позивних молитов”</p>

<div>




</div>

<p>Та грюкають двері гойдається знак вказівний<br />
і всесвіт у серці вібрує на швидкості надсвітловій</p>
<p>Таксі мчить у виміри інші тунелями “чорних дірок”<br />
у млі сколотивши колесами кіптяву згаслих зірок</p>
<p>А вогники жовті ряхтять і показують “зайнято” для<br />
смутних перехожих на вулицях міста Земля</p>
<p>Але тільки натовпи ніч розпорошить вві сні<br />
міжзоряне я зустрічаю на трасі таксі.</p>

<div></div>