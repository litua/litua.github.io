<strong>Антонич Богдан-Ігор – Велика подорож</strong>
<p>Вибираюся в далеку подорож, і рож не дасть мені ніхто,<br />
й не бажаю ні від кого я нічого, й вже ніщо мене<br />
не лякає, хоч у очі зазирає заздрісно ліхтарень сто,<br />
що в вокзалі білім сторожко глядять крізь жовтих шиб пенсне.</p>
<p>Над станційним гамором, мов абажур, наложений склепіння лук.<br />
Навкруги байдужі очі й обоятні постаті незнані,<br />
й кожна з них свій клунок має, й кожна з них несе життя свойого в’юк.<br />
Зі собою тугу заберу свою та радість в чемодані.</p>

<div>




</div>

<p>Та не знаю, де поїду разом з сірою юрбою тих людей,<br />
де нас потяг завезе гойдаючи, немов малих дітей в колисці.<br />
Срібні рейки-шпаги, вбиті в обрій; поїзд-кінь в ярмі залізних шлей.<br />
Синя далеч хилиться над нами й сонце нам подасть на неба мисці.</p>
<p>А кондуктор, наче ніч, суворий прийде із повагою в купе<br />
й каже нам оправдати до існування право та наш лет.<br />
На банальних лицях пасажирів чудування навкруги тупе,<br />
я подам тоді йому своє без ляку серце як білет.</p>
<p>Кожний день до ланцюга мандрівки раз у раз нам додає по ланці,<br />
та дарма, дарма стараюся пізнати, де кінець йому<br />
і коли, коли наш поїзд стане, до останньої доїде станції<br />
та спокійно скриню неба з перемучених плечей здійму.</p>

<div></div>