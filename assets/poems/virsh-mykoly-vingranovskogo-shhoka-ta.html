<strong>Микола Вінграновський – Щока та тінь, та тінні очі…</strong>
<p>Щока та тінь, та тінні очі,<br />
І ми самі на самоті…<br />
І дощ цілує опівночі<br />
Кульбаби очі золоті.</p>
<p>Десь кінь ірже — його не чути,<br />
Десь хтось іде — його не знать.<br />
Тебе любити — не збагнути,<br />
Прощанням щастя доганять…</p>

<div>




</div>

<p>Не все те є, що мало бути,<br />
Бо й щось до нас було-збуло.<br />
Але в кульбабі дощ забутий<br />
І зуби білі, мов різдво.</p>
<p>На віки вічні і назавтра,<br />
Як і на вчора, як тепер,<br />
Як мерзлу землю гріє ватра, —<br />
Доки в землі я не помер.</p>
<p><em>1979</em></p>

<div></div>