Сосюра Володимир – Учитель<p>Учитель мій! Як ми тебе любили,<br />
як слухали тебе в полоні юних мрій!<br />
У пам’яті моїй тримає років сила<br />
твій тихий карий зір і кашель твій сухий.</p>
<p>Ти нас повів закохано і сміло<br />
в незнаний світ, чудесних повний чар.<br />
В твоїх словах, що ми в серцях лишили,<br />
пізнали ми любові й дружби жар.</p>
<p>Закони вод, вітрів, і хмар, і світла<br />
одкрились нам у ті далекі дні.<br />
З тобою наша молодість розквітла<br />
і наших дум пориви огняні.</p>
<p>Як гарно нам в фантазії просторах<br />
було блукать, все чарувало нас.<br />
Звучав наш сміх в широких коридорах<br />
під час перерв у той далекий час.</p>
<p>Твій добрий зір в моїй уяві лине…<br />
Чи сніг летів, чи квітнув теплий май,<br />
ти вчив любити подвиги людини,<br />
красу труда й безсмертний рідний край.</p>

<div>




</div>

<p>Ось ти ідеш повільною ходою<br />
і слухаєш, як день шумить життям,<br />
а ми, малі, вітаємось з тобою,<br />
і тепло так всміхаєшся ти нам.</p>
<p>Урок останній. Сонце над землею<br />
сіяло нам. Ми радісні були.<br />
І у життя тепло душі твоєї<br />
ми крізь вітри й негоди понесли.</p>
<p>Василь Мефодич, по тобі в скорботі<br />
з нас не один заплакав і зітхнув,<br />
коли в далекій рідній Третій Роті<br />
на цвинтарі навіки ти заснув.</p>
<p>І хай з тих днів згубили лік ми рокам,<br />
завжди, завжди, як сонячний салют,<br />
для нас сіяє подвигом високим<br />
твій благородний, безкорисний труд.</p>
<p>1956</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>