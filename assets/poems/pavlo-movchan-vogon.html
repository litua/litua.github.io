<strong>Павло Мовчан – Вогонь </strong>
<p><strong>1.</strong></p>
<p>Вогонь лизав солодкі корінці<br />
і важко дихав на телячу шкіру.<br />
І золотив розпечені кінці,<br />
в дим обертав єгипетський папірус.</p>
<p>Волав, обпікши груди, Гільгамеш,<br />
і лопалися глиняні таблиці.<br />
—Енкіду, не лякайся цих пожеж,<br />
це під склепінням лопотять жар-птиці.</p>
<p>Вогонь безвічний, крадений в богів…<br />
Його загнали в капсули та кулі…<br />
Він рветься, і виходить з берегів,<br />
і пам’ять нищить та віки минулі…</p>
<p>Вже корчиться Аврора у вогні,<br />
Еней здер шкіру власну, як сорочку.<br />
Жар в очі хижо зазира мені,<br />
і чую голос материн: — Синочку!..</p>
<p>Та що до мене? — Ген горить Велес,<br />
і злотом щирим вже облитий Нестор.<br />
Святий собор Михайлівський пощез,<br />
вогонь гортає біблію стоперсто.</p>
<p>І корчаться, і мучаться в вогні<br />
нічні русалки, і цнотливі Хлої,<br />
І Ярославна плаче при вікні:<br />
— О княже, любче, згоримо обоє!</p>
<p>І дзвони, калатаючи, горять,<br />
міста зникають, і згорають мури.<br />
Пропалює розпечена печать<br />
оклади срібні й тлусті палітури.</p>
<p>І на пательнях чистих сторінок<br />
печеться рибка золота… і голуб,<br />
і стає змієм вогняний струмок…<br />
Нечиста ж сила біситься навколо.</p>
<p>Вона підносить попіл і трясе<br />
з полиць високих Кантів та Сократів,<br />
кружляє полум’яна карусель,<br />
і жар стає уламками агату.</p>
<p>І вождь усіх народів та віків<br />
над Мавзолеєм простирає руку,<br />
немов благославляє чортяків<br />
на всі тортури та пекельні муки.</p>
<p>І Кармелюк, і Ґонта, й Залізняк,<br />
у аркуші згорнувшися, зникають;<br />
горить чиясь ливрея й кобеняк,<br />
над димом духів кружеляє зграя.</p>
<p>Величко, Самовидець і Шекспір,<br />
Грушевський, Винниченко і Драй-Хмара<br />
слова окремі ловлять на папір,<br />
і буква «і» димить, неначе згарок…</p>
<p>Шрифти осіли в згарищі, мов шлак,<br />
глаголиці, кирилиці, устави,<br />
і випаливсь у пам’яті дупляк,<br />
де жевріли події лиш криваві.</p>
<p>А де про любість, милість, добрий чин?<br />
Де ниття те, що пращуром єднало?..<br />
Ні попелу, ні літер, ні жарин,<br />
лиш купа літер, вилитих з металу…</p>
<p>Та витікає олово з долонь,<br />
і в крапки перетворюються коми.<br />
Мов рибки золоті, пливе вогонь<br />
в глибинах знань, у товщах вікойому…</p>
<p>А дим все вище й вище вироста,<br />
і сховище кипить, немов мазарня,<br />
і козаки, приречені до страти,<br />
плюють на ката і юрбу базарну.</p>
<p>І скручується трубчато папір,<br />
і жовкнуть смертно всі безвічні лики,<br />
вуста скипають, лускається зір,<br />
але з грудей ні зойку, ані крику…</p>
<p>Повітря де спасенне? Де вода?<br />
Клітина кожна виповнена чадом.<br />
Верхи на полум’ї чортяча мчить орда,<br />
і нищить все, і губить всіх до щаду…</p>
<p>Летить орда, ірже стрімкий вогонь,<br />
і кружеляє гайвориний попіл —<br />
кого укриє, розклює кого<br />
ця хижа зграя? Згине хто в галопі?</p>
<p>І на арканах диму по золі<br />
волочаться забуті вже герої,<br />
і сіллю мерехтять крупинки сліз,<br />
тіла чорніють, випалені кров’ю.</p>
<p>І запах тіла, спаленого тут,<br />
сягав далеко, непокоїв сущих…<br />
Повітря тихо тліло, наче трут,<br />
чорт в нього дмухав, дмухав невсипущо…</p>
<p>І входить вдруге в полум’я Тарас,<br />
і мовчки дивиться на веремію з дуба.<br />
Човни в огні. Нерукотворний Спас<br />
не відведе від побратимів згуби.</p>
<p>Мовчить козак, бо зна — згора земне,<br />
небесне все — ніколи не зникоме;<br />
вже ніжно лиже полум’я й мене,<br />
впеклася в серце іскорка, мов кома.</p>
<p><strong>2.</strong></p>
<p>Летить незримий вісник і гонець,<br />
і рівну воду брижить вітерець<br />
та хилитає чаєчку-віщуху…<br />
Беззвучно з кручі пада камінець,<br />
мов самогубець, внурюючись глухо.</p>
<p>І ланцюгом не брязкає упон,<br />
і очі вдалеч нуряться, як в сон,<br />
шум западає глибше в мушлю вуха,<br />
і стиснутий ще хвиль акордеон.<br />
А скалки світла голкували тіло,<br />
яке поволі склянкою ясніло.<br />
В порожній жмені, наче в бубці зрілій,<br />
світився кільцюватий халцедон.</p>
<p>І набігала благовісна хмарка<br />
з-за обрію, де раптом в чорну шпарку<br />
пробилась іскрами сліпа електрозварка…</p>
<p>І, спалахнувши, вибухнуло сонце.<br />
Рожева хмарка в срібній оболонці<br />
на обрії грибасто розрослась…<br />
І зойкнув ти… І розірвався час,<br />
рентгеноплівкою повітря стало враз,<br />
і губи ворушились: стронцій, стронцій, стронцій…</p>
<p>Клубком з гармати вистрілило птаство,<br />
і небо вкрилось пір’ям зозулястим,<br />
і пойнялась вода до дна вогнем,<br />
і сколихнулось водотопне царство, —<br />
немов було покликано мене<br />
засвідчити безглузде світотратство.</p>
<p>Повітря лущилось і сунуло, мов лава,<br />
пухир води опуклювавсь криваво,<br />
ріс на очах і жаром наливавсь,<br />
щоб лопнути від болещів ураз…</p>
<p>І все застигло. Сухо в онімінні<br />
пожовклим листям скручувались тіні,<br />
а з вікон в землю витікало скло,<br />
і чиєсь тіло по стіні текло…</p>
<p>Вистрілювало з кратера каміння,<br />
рвучи на дні померхлому коріння,<br />
випорскувала риба із огню,<br />
світ нурився ж в пекельну катівню…</p>
<p>На ланцюгах повішені човни,<br />
мов вивергнуті в небо з глибини,<br />
як шибеники чорні хилитались,<br />
пісок стікав, розтоплений, мов смалець.<br />
В безводну прірву, де світилось дно,<br />
де світ минулий вже зотлів давно.</p>
<p>І стала низом піднебесна вись,<br />
де світ не раз уже горів колись…<br />
І поставав не раз із попелища,<br />
і глухо пада в небо кам’янище,<br />
і злизували язики багать<br />
з облич застиглих сонячну печать.</p>
<p>І жах німий спотворював портрети,<br />
і проступали крізь тіла скелети,<br />
зсередини розпечені вогнем…<br />
Вогонь небесний вже палив й мене…</p>
<p>Жарину в жмені байдуже стискав,<br />
студив у роті не слова — жарини,<br />
і, занімівши, вибуху чекав,<br />
та час урвався й лопнули судини…</p>
<p>І гори з моря магмою текли,<br />
від них лишались цяточки смоли,<br />
і пропікав повітря ангел смерті:<br />
він тлінне все і часове палив,<br />
все суще повнив полум’ям ущертно…</p>
<p>Горів пергамент, попелів папір,<br />
і каламутним димом ставав зір;<br />
минувшина й будущина згорали…<br />
Вогонь у черепках клубочивсь. З дір<br />
очних лиш іскри роєм струмували.<br />
І п’ятипалі вогняні листки<br />
до тіла липли. Катівні гвіздки<br />
з хрестів й долоней мертвих випадали…<br />
Мов хтось залізо вихлюпнув з ковша:<br />
текли засуви, плавилися ґрати,<br />
і очищалась ув огні душа,<br />
і золота світивсь фальшивий шар<br />
від орденів. І плавились гармати…</p>
<p>І відкривався новий зір мені,<br />
не просторовий — в іскрі, в глибині,<br />
де стиснулись всі вибухи й вогні,<br />
де всі кінці зійшлися та початки,<br />
всі болещі, всі радощі земні,<br />
всі злидні наші й всі, усі достатки…</p>

<div>




</div>

<p>В іскринці зірки, в сімені буття,<br />
в клітинці жару, в крапці божевілля<br />
душа знаходила для себе опертя,<br />
де панувало світове безтілля.<br />
Де неподільним був високий струм,<br />
і всі напруги сходилися в крапці,<br />
свідомість чиста ще не знала дум,<br />
продовжуючи у ядро стискаться…<br />
Стискалась й мить, щоб вибухнути враз,<br />
щоб вічність вся в житті розпорошилась,<br />
і щоб розсипавсь спіщанілий час,<br />
і до безкволля подрібнилась сила.</p>
<p>В тій крапці зір мій новий бачив те,<br />
що недозриме і недослідиме:<br />
життя розчину, таїнство святе…<br />
як стає тлінним все неопалиме…<br />
І бачив міріадища істот,<br />
розподіл часу, любощів кишіння,<br />
клубочивсь кисень, парував азот,<br />
і закрадалось всюдисуще тління…</p>
<p>На безліч часток членувався дух,<br />
він членувавсь і поділявсь на види,<br />
основу будував собі тверду:<br />
хрящі, скелети, слюдяні відкиди…<br />
Кріпив кістки, нарощував тіла,<br />
ділив свідомість, вгвинчуючи очі,<br />
і жаром креслив лінії тепла,<br />
і ранній розум пам’яттю глибочив…</p>
<p>Дух розгортався солодом квіток,<br />
буравив кору, лущив шкаралупу,<br />
міцну основу будував з кісток<br />
надовго, певно… часу ж вділяв скупо…<br />
Хоч щедрим був на прояви життя:<br />
творив акулу і морську мокрицю,<br />
зліпивши змія, кидав в небуття,<br />
різьбив із риби костоперу птицю.</p>
<p>Було надміру світла і тепла,<br />
чотири сонця прогрівало кулю,<br />
ще глина незапліднена була,<br />
та першочас вже осідав намулом.<br />
Клубочилась волога по землі,<br />
проміння густо всолювало воду,<br />
істоти надвеликі й надмалі<br />
збагачували виміри природи.</p>
<p>Плоть опромінена спотворено росла,<br />
і малились мікроби одночасно.<br />
Від надміру вологи і тепла<br />
безмежний день продовжувавсь незгасно.<br />
Присутній всюди всеоб’ємний дух<br />
свою уяву втілював в химери;<br />
змій семиглавий починав свій рух,<br />
вода повільно вигинала берег.</p>
<p>Ділився розум порівно на всіх,<br />
на динозавра й туфельку дрібнющу.<br />
Час зрушений спинитися не міг, —<br />
він уривався лиш в тілах вмирущих.</p>
<p>І сам себе виснажував творець,<br />
у кількостях пустошилась уява.<br />
І він нарешті витворив вінець,<br />
який завершив життєтворну справу.</p>
<p>Він виліпив людину, і ввідхнув<br />
вогню небесного у незнищенну душу,<br />
щоб змірять нею неба глибину<br />
і її чином розпечатать сушу.</p>
<p>Він навіть іскру власну їй вділив,<br />
і до безсмертя указав дорогу,<br />
і долю дав, щоб відала, коли<br />
додому повертатись їй, до Бога.</p>
<p>І слово від безпам’ятства їй дав,<br />
поставивши до неба вертикально,<br />
і, прохоловши, зчистилась вода,<br />
аби відбити погляди дзеркальні.</p>
<p>Над плазунами він її підняв,<br />
над хробачинням, над всією тваррю,<br />
і, кинувши на дикого коня,<br />
пустив її по обрії крізь хмару.</p>
<p>І дав у руки іскру вогняну,<br />
щоб в ній вона побачила минуще…</p>
<p>З двох боків я дивлюся вглибину,<br />
крізь незнищенну іскру невмирущо…</p>
<p>Я бачив, як палилися сонця,<br />
як полум’я щомиті вибухало,<br />
я бачив того вісника й гінця,<br />
що крізь вогонь летить і крил не палить.</p>
<p>Летить на засторогу крізь віки<br />
і плівку вогняну поволі брижить…<br />
Рінь яйцевидну гріють дві руки:<br />
чи крук проб’ється? вилущиться крижень?</p>
<p>Критична маса стиснута вже так,<br />
що іскра гостра в шкаралущу стука,<br />
і струмом електричним крізь кулак<br />
іскрить напруга і судомить руку…</p>
<p>І видно іскру ту з п’яти кінців:<br />
яка з них альфа? Де сумна омега?<br />
Стають тернинами колючі промінці,<br />
вода — смолою в морі безберегім…</p>
<p>Навіщо, іскро, нянчив я тебе,<br />
в трут ніжно кутав, дмухав що є сили,<br />
ти ж пропалила небо голубе<br />
і заплідок життєвий пропалила.</p>
<p>Тебе я в жилах зберігав віки,<br />
ти п’ятикутно груди пробивала,<br />
тебе стискали чорні кулаки<br />
і на дроти зіржавілі низали.</p>
<p>Насаджували клято на шпилі,<br />
і многократно до грудей тулили,<br />
ти ж розривалась смертно на чолі<br />
і дзеленчала смертно на могилах.</p>
<p>О іскро Божа, в дланях сатани,<br />
до вибуху вже стиснута і сперта,<br />
лещата чорні променем проткни<br />
і світлом витечи життєвим, а не смертним.</p>
<p><strong>3.</strong></p>
<p>Потемніла обличчям вода рябувата,<br />
покотилися небом сухі камінці,<br />
струсонуло весь світ, мов розплющився кратер,<br />
і вогонь розкотивсь на чотири кінці.</p>
<p>І трепети листок так нервово засмикавсь,<br />
мов до стовбура вітер сокиру приклав,<br />
і понижчала нагло висока осика,<br />
покотилася хвиля шумкого тепла…</p>
<p>Ти присутній — я знаю, я чую, я бачу,<br />
і не тільки у гуркотах й зблисках вогнів, —<br />
ти себе в лузі сюркотом довгим означив,<br />
спадом вод, струмуванням джерельним на дні.</p>
<p>Золотими розломами зрілої хмари,<br />
шелестінням тремтливим лякливих листків<br />
ти обпалюєш очі насиченим жаром,<br />
слух огромлюють звуки далекі й чіткі…</p>
<p>Ти присутній відвічно в мовчанні смеркання,<br />
віддзеркалений тишею й громом в мені,<br />
та від пильного в тебе, мій Боже, вдивляння<br />
образ твій вже давно, перетлівши, зчорнів…</p>
<p><strong>4.</strong></p>
<p>Нарешті об’єдналися вони:<br />
вогонь небесний та вогонь земний,<br />
і освітилась темрява всесвітня…<br />
І пригадалось, як сидів сирітно<br />
в нічному полі і кресав вогонь,<br />
та іскри виривались із долонь,<br />
що їх не міг і словом перейняти;<br />
роздерши рану, смикав з неї вату,<br />
(не можу тіло й досі залатати)<br />
і кутав іскру: дмухав щоснаги…<br />
Ламалась ніч від власної ваги,<br />
і плоть мою гонобила стоклято…<br />
(Вогонь тоді іменував я світлом).<br />
І дмухав я, і видихав із себе<br />
пелюстку світла, що спурхнула в небо…<br />
Допоки зримим був її політ,<br />
допоти приязнивсь до мене світ:<br />
ламався хмиз, згиналася солома,<br />
угадувався білий шлях додому,<br />
згасали вовчі очі у пітьмі,<br />
зникали поторочі всі німі…<br />
Я чувся не заблукою, а гостем,<br />
що прочинив тісний осінній простір.<br />
Але вогонь, що йменувався світлом,<br />
у небі зник, і я сидів сирітно<br />
і наслухав, як попеліє вись,<br />
і попелинка кожна, наче спис,<br />
мов примагнічена, лучила в мене вістрям…<br />
Останній простір, вигорівши, збігся,<br />
обліг все тіло, сажею приріс…<br />
Усе наволохатилося скрізь…<br />
Отямившись, я викликав з уяви<br />
кружечок світла чи обличчя пляму.<br />
І кульки яблук, ягід пухирці,<br />
і дзеркальце рибини у руці…<br />
Моя Любове, світла і пречиста!<br />
В стіні молочній знов відбилось листя,<br />
і тіні дві, йдучи навстріч, злились, —<br />
вогню пелюстка знов спурхнула в вись…<br />
Та наша пам’ять — це хіба «колись»?<br />
Вона ввійшла у кров з повітрям, з киснем…<br />
Згадав тебе, і серцем засвітивсь…<br />
Земні вогні…<br />
І зустрічні небесні…<br />
І поле житнє спалене воскресло,<br />
і, мов п’явки, зчорнілі колоски<br />
звивалися від дотиків руки…<br />
Вогонь струмує — кров’яніє плесо,<br />
і лопаються жили-блискавки…<br />
Снопи вогнисті рвали перевесла,<br />
котились з неба вогняні колеса,<br />
і образ твій спалахував на мить —<br />
його не міг я зором ухопить…<br />
І темрява задмухувала очі,<br />
і я хотів, мов яму, перескочить<br />
широку ніч з жариною у жмені,<br />
та власний прах для злету був важенний…</p>
<p>***</p>

<div></div>