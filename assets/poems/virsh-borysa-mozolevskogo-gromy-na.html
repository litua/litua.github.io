<strong>Мозолевський Борис – Громи на південь відгриміли…</strong>
<p>Громи на південь відгриміли.<br />
Із Громоклії п’ють воли.<br />
Ми так багато не зуміли!<br />
Ми так багато не змогли!</p>

<div>




</div>

<p>Чи ти простиш за це нас, люде,<br />
Чи покараєш забуттям?<br />
А вже ж можливості не буде<br />
Почати заново життя.</p>
<p>Не втішить думка сухоребра,<br />
Що наче щось і ми змогли.<br />
А Громоклія б’є у греблю,<br />
Мов каже: ви — перемогли…</p>

<div></div>