<strong>Павло Глазовий – Закоханий чорт</strong>
<p>Закохався чорт рогатий<br />
В гарну молодичку,<br />
Яка мала чоловіка<br />
Й доню невеличку.<br />
Чоловік, уранці вставши,<br />
Йде токарювати,<br />
А чортяка крізь кватирку<br />
Стриб собі до хати.<br />
В нього очі темно-сині,<br />
Кучерявий лобик.<br />
Біля ніг у господині<br />
Крутиться, як бобик.<br />
Жінка каже: — Мий підлогу. —<br />
Чорт покірно миє.<br />
Жінка каже: — Ший сорочку. —<br />
Чорт сідає й шиє.<br />
Не устигне господиня<br />
Вимовити слово,<br />
Чорт крутнувся, обернувся —<br />
І усе готово!<br />
Дуже довго не вдавалось<br />
Бідній господині<br />
Загадати непосильне<br />
Бісовій личині.<br />
І придумала нарешті<br />
Чортові задачку.<br />
— На, — сказала, — цю авоську<br />
І оцю троячку<br />
То продуктів із базару<br />
Принеси до хати,<br />
Щоб могла сім’ю я ними<br />
День прогодувати.<br />
Вже й весна минула красна,<br />
Потім літо й осінь,<br />
А чортяка по базару<br />
Вештається й досі.<br />
Стало бісове поріддя<br />
Лисе та погане.<br />
Де не ткнеться, стільки просять,<br />
Що аж вухо в’яне.<br />
Так йому і не вдалося<br />
Розв’язать задачку.<br />
Чорта лисого там купиш<br />
За одну троячку!</p>

<div></div>