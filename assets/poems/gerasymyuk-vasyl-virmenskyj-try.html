<strong>Герасим’юк Василь – Вірменський триптих</strong>
<p><em>З Армена Шекояна</em></p>
<h4><strong>1. Поет</strong></h4>
<p>Він повернувся із мандрів дальніх<br />
і сказав,<br />
що бачив усе.<br />
Він повернувся із відчуттям,<br />
що може звільнити від болю<br />
душі людські,<br />
але поки що не знав,<br />
із чого почати,<br />
несучи пилюгу доріг<br />
на своїх плечах,<br />
а в такому вигляді – незручно.</p>
<p>Він печальним був,<br />
бо в дорозі розгубив<br />
свої старі пісні,<br />
він був знічений,<br />
бо нові пісні,<br />
які склалися в путі,<br />
він ще не міг співати.</p>
<p>Він припав до землі,<br />
щоб усе обдумати і відпочити,<br />
але почув такий рідний запах,<br />
аж йому світ хитнувся,<br />
і він зрозумів,<br />
що стає землею.</p>
<h4><strong>2. Швець</strong></h4>
<p>Значить, так: Арон завжди посміхається,<br />
працюючи або відпочиваючи.<br />
Разом із ним усміхається з фото над головою<br />
Ален Делон перших своїх фільмів.</p>
<p>Арон – швець. У ного майстерні<br />
живуть кінозірки<br />
і кілька постійних клієнтів.</p>

<div>




</div>

<p>Арон усміхається із цвяхом у зубах,<br />
ніби так і має бути.<br />
Арон совісний –<br />
клієнт ніколи не запитує про ціну завчасно.</p>
<p>Коли питання політики вичерпані,<br />
Арон починає будь-яку іншу тему.<br />
Все ж нікому не вдалося дізнатися,<br />
коли він народився,<br />
звідки він до нас прийшов<br />
і відколи сяє його усмішка.</p>
<p>Поруч із ним все настільки живе,<br />
що, здається, мисливець на фото<br />
зараз вистрелить.<br />
Для Арона життя – таке свято,<br />
Як воскресіння для душі.</p>
<h4><strong>3. Дід</strong></h4>
<p>Сумирним, спокійним чоловіком<br />
був мій дід,<br />
а коли говорив згарячу,<br />
завше додавав: “Так сказав Шекспір” –<br />
і ми змушені були поважати<br />
того Шекспіра.</p>
<p>Мій дід не любив лайки,<br />
сідав за стіл, якщо запросять,<br />
не пив ні грама,<br />
а хмелів за всіх.</p>
<p>На нього находила іноді<br />
незбагненна печаль,<br />
яку ніхто не міг пояснити,<br />
але навіть у такі дні<br />
він не забував нагодувати курей.</p>
<p>Він завжди про все пам’ятав<br />
і завжди свої оповіді починав так:<br />
“Турки напали вночі…”</p>

<div></div>