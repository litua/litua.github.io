<strong>Тарас Шевченко – Думи мої, думи мої</strong>
<p>Думи мої, думи мої,<br />
Ви мої єдині,<br />
Не кидайте хоч ви мене<br />
При лихій годині.<br />
Прилітайте, сизокрилі<br />
Мої голуб’ята,<br />
Із-за Дніпра широкого<br />
У степ погуляти<br />
З киргизами убогими.<br />
Вони вже убогі,<br />
Уже голі… Та на волі<br />
Ще моляться богу.<br />
Прилітайте ж, мої любі,<br />
Тихими речами<br />
Привітаю вас, як діток,<br />
І заплачу з вами.</p>

<div>




</div>

<p><em>[Друга половина 1847, Орська кріпость]</em></p>

<div></div>