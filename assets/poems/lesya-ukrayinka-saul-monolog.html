<strong>Леся Українка – Саул (Монолог)</strong>
<p><em>«…І дух господній відступив від Саула і гнітив його дух лукавий від господа.</em><br />
<em> …І бувало, як тільки дух лукавий находив на Саула, брав Давид гусла і грав рукою своєю, і відпочивав Саул, і добре йому було, і відступав від нього дух лукавий.</em><br />
<em> …Як вернувся Давид з перемоги над чужинцем… вийшли жінки, радіючи і промовляючи: переміг Саул з тисячами своїми, а Давид із тьмами своїми…</em><br />
<em> І почав Саул підозрівати Давида від того дня і потім.</em><br />
<em> І нападав дух лукавий від бога на Саула і пророкував він посеред дому свого; Давид взявся рукою за гусла, як і щодня, а спис був у руці Сауловій. І взяв Саул списа і сказав: приб’ю Давида до стіни!</em><br />
<em> І вхилився Давид від лиця його двічі…»</em><br />
<em> (Книга Царств 1, 16, 14 – 15; 18, 6 – 7, 9 – 11)</em></p>
<p>Грай, хлопче, грай, нехай голосить арфа,</p>
<p>хай плачуть струни, як жінки над гробом.<br />
Я сам себе оплакати не можу, бо сліз нема.<br />
Нехай ридає арфа, нехай я неоплаканим не згину.</p>
<p>Грай, хлопче, грай! нехай той голос арфи</p>
<p>заглушить голоси в моєму серці,<br />
ті голоси пророчі, неспокійні…<br />
О! не на щастя став Саул пророком,<br />
господь його карає віщим духом!<br />
Саул не знає страху серед бою –<br />
хто бачив, щоб його рука тремтіла?<br />
Хто бачив, як він блідне й одступає?</p>
<p>Прийди ж, поглянь на мене серед ночі,</p>
<p>як я блукаю по своїх хоромах,<br />
безлюдних, темних, і здіймаю руки<br />
і ними голову безумну закриваю,<br />
і блідну, і тремчу, і падаю додолу,<br />
і перед власними думками одступаю,<br />
і власних слів жахаюся пророчих…<br />
То не мої слова – то дух лукавий<br />
мені через мої уста віщує,<br />
що мушу я… Не слухай; хлопче, грай,<br />
не допусти, щоб знов я був пророком.</p>
<p>Грай, хлопче, грай і не дивись на мене.</p>
<p>Вони лагідні, тії чорні очі,<br />
але на дні я бачу щось вороже…<br />
За віщо ти ненавидиш мене?<br />
Що завинив тобі Саул безумний?<br />
Не говори, не говори нічого!<br />
Не я питав тебе, то дух лукавий.<br />
О, зачаруй його, заворожи!<br />
Безсильні проти його всі закляття,<br />
але музика має божу силу.<br />
Не голосно, лагідно, ніжно грай,</p>
<p>хай спів твій має силу, як струмочок,<br />
що тихо й ніжно точить твердий камінь.<br />
На серці в мене кремінь – хай же спів твій<br />
його підточить і в безодню скине,<br />
в безодню забуття…<br />
Мій любий хлопче,<br />
в той час, коли так солодко говорить<br />
до мене срібний бренькіт струн тонких,<br />
не вірю я ні голосам пророчим,<br />
ні тим ворожим поглядам твоїм.<br />
Хто грає так, ненавидіть не може.<br />
Та й за що б ти ненавидів мене?<br />
Що значать всі славутні перемоги<br />
против одного руху твоїх рук?<br />
Я тільки вмів людей перемагати,<br />
а ти самого духа переміг.</p>

<div>




</div>

<p>Чи заздрісно тобі на сю корону,</p>
<p>сю багряницю, сеє берло? Хлопче,<br />
повір мені, без них я щасливішим<br />
і кращим був в той час, як пас отари<br />
на батьківських зелених полонинах.<br />
Не гнулася моя висока постать,<br />
і не тьмарився мій веселий погляд,<br />
я простий був і думкою, і серцем.<br />
Гай, гай! Чи міг же хто тоді подумать,<br />
що і Саул колись пророком стане?</p>
<p>Отак, так грай! Нехай бринить легенько,</p>
<p>лагідно арфа. Се ж немов дзвіночки<br />
моїх отар… Се мов гірські потоки…<br />
Я вже було й забув їх любий гомін.<br />
Тут у дворці я чую інші гуки,<br />
а в гори я виходжу лиш на бій:<br />
тоді не чутно гомону потоків –<br />
їх заглушає лютий брязкіт зброї<br />
і сурми військові…<br />
Ой, що за гук?<br />
Навіщо ти ударив військової?<br />
Не хочу! Годі! Не вражай! Я знаю,<br />
за віщо ти ненавидиш мене.<br />
Ти згадуєш, що я був пастухом<br />
і став царем, а ти вівчар і досі.<br />
Ти згадуєш про свій славутний вчинок,<br />
як ти звалив пращею філістинця.<br />
Дитино ти, дитяча в тебе й зброя!<br />
Ти, може, хтів улучить горобця,<br />
а дав господь, що влучив Голіафа.<br />
Ох, що за погляд! Мов з пращі камінчик!<br />
Ти от за що ненавидиш мене:<br />
що ти мені не зброєю сподобавсь,<br />
а тільки арфою, що я тебе тримаю<br />
не тільки по неволі, бо ти сам<br />
займаєшся святим огнем, як граєш<br />
перед царем безумним. Жаль тобі<br />
того, кого за ворога вважаєш.<br />
Я так тебе музикою твоєю скував,<br />
зв’язав, немов залізним путом.<br />
Я цар не тільки тіла, а й душі,<br />
душі твоєї, ти, хлоп’я чорняве.<br />
І ти повстать не можеш проти мене!</p>
<p>Чого ти знов так дивишся на мене?</p>
<p>Підступний погляд твій, немов отрута.<br />
Отрутою боротись проти мене,<br />
отрутою, гадаєш? О, не діждеш!<br />
Гей, де мій спис? Приб’ю тебе до муру,<br />
єхидно клята!..<br />
О моя дитино,<br />
чи се ж я вбив тебе? Ні, ні, мій спис<br />
не зачепив тебе… О боже правий,<br />
який же я нещасний і безуиний!<br />
Гей, ви, раби, візьміть сього співця,<br />
надгородіть його, нехай іде додому.<br />
Він більш не буде вже ніколи грати!<br />
. . . . . . . . . . . . . . . . . . . . . . . . . . . . . . .<br />
Він буде грати, але тут ніколи !</p>
<p>Хіба тоді, як сяде тут на троні.<br />
Адонаї ! За що мене караєш</p>
<p>пророчим духом і остатню пільгу,<br />
остатню оборону відбираєш?<br />
Адонаї !<br />
Моя дитино люба !</p>
<p>Мій хлопчику лагідний ! Де ти, де ти ?<br />
Невже мене ніхто не порятує ?</p>
<p>18.11.1900</p>

<div></div>