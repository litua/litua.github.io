<strong>Іван Франко – Земле моя</strong>
<p>Земле, моя всеплодющая мати,<br />
Сили, що в твоїй живе глибині,<br />
Краплю, щоб в бою сильніше стояти,<br />
Дай і мені!<br />
Дай теплоти, що розширює груди,<br />
Чистить чуття і відновлює кров,<br />
Що до людей безграничную будить<br />
Чисту любов!<br />
Дай і огню, щоб ним слово налити,<br />
Душі стрясать громовую дай власть,<br />
Правді служити, неправду палити<br />
Вічну дай страгть!<br />
Силу рукам дай, щоб пута ламати,<br />
Ясність думкам — в серце кривди влучать,<br />
Дай працювать, працювать, працювати,<br />
В праці сконать!</p>

<div></div>