<strong>Віталій Іващенко – Чомусь так мало виражені в слові…</strong>
<p>Чомусь так мало виражені в слові<br />
Миттєвості, в яких життєва суть:<br />
Коли душа співає гімн любові,<br />
І пристрастей завершується путь.</p>
<p>Одні нарешті. Тиша. Мовчки стежу<br />
За кожним рухом, бо німі вуста.<br />
Спадає з тебе марево одежі,<br />
І світиться жіноча красота.</p>
<p>О, скільки я чекав на мить такую!<br />
Передчуваю пристрастей обвал,<br />
Затамувавши подих, я цілую<br />
Грудей твоїх замріяний овал.</p>
<p>Не вірять очі, що я все це бачу,<br />
Тому не зупинити ніжних рук,<br />
Цілую все — духмяну і гарячу,<br />
Я ледь не плачу від солодких мук.</p>

<div>




</div>

<p>Зникає розум. Рухи всі — стихія,<br />
Двох ніжностей закоханих двобій.<br />
Усе єство у захваті радіє,<br />
І серце мліє — я в тобі, в тобі!</p>
<p>Не зупинитись і не перервати<br />
Цей поступ до блаженного злиття.<br />
Все яскравіші насолоди шати,<br />
Все ближче й ближче апогей життя.</p>
<p>В зустрічних рухах райська насолода,<br />
Бажання, і прохання, і мета.<br />
І світлий стогін — наче нагорода —<br />
З гарячих вуст збентежено зліта.</p>
<p>Злились тіла і душі. Світ зникає.<br />
Все завмирає і кудись летить.<br />
Віднині і навіки нас єднає<br />
Краплинка щастя —</p>
<p><em>— ця прекрасна мить.</em></p>

<div></div>