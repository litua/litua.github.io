<strong>Оксана Осовська – Які світи між нами і роки!</strong>
<p>Які світи між нами і роки!<br />
Які шторми невидані і штилі!<br />
То сніжні, то квіткові заметілі –<br />
Отак рука торкнулася руки…</p>
<p>Які цілунки розум відняли!<br />
Які обійми душу відігріли!<br />
То забирали, то давали сили…<br />
Хоч небувалі, а таки були!</p>

<div>




</div>

<p>Які в пітьмі засяяли вогні!<br />
Які явились дивні відкриття :<br />
Кохання є живішим за життя,<br />
І ми у світі більше не одні!</p>
<p>…Стомились, говорили не погідно,<br />
Сварились навіть о якійсь порі…<br />
А в небі обіймались дві зорі,<br />
Був білий день – і нам було не видно!</p>

<div></div>