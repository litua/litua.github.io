<strong>Леся Українка – «О, не кори мене, любий, за мрії про славу…»</strong>
<p>О, не кори мене, любий, за мрії пpo славу,</p>
<p>не дорікай за жадобу тернів золотих,<br />
сам ти в мені розбудив ту гадюку лукаву,<br />
голос її засичав… а здавалось, навіки затих!</p>
<p>Чи ж не казав ти мені, що злетіла корона злотиста</p>

<div>




</div>

<p>з мого чола з того часу, як я до роботи взялась<br />
тихої, смирної. Зникла поезія чиста<br />
з тої хвилини, як спільна нудьга почалась.</p>
<p>Ти се сказав. І спалахнуло соромом чоло</p>
<p>так, наче ганьби тавро ти на ньому поклав.<br />
Погляд блука неспокійний, шукає навколо:<br />
де ж він, той терен злотистий, щоб знов ореол мені дав?</p>
<p>2.11.1904, Тифліс</p>

<div></div>