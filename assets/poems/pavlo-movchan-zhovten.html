<strong>Павло Мовчан – Жовтень </strong>
<p>Зрадив паву пісок ворушкий:<br />
буде пух в набивні подушки;<br />
буде сон, мов каблучка з руки, —<br />
коти-коть, золоті голівки…</p>
<p>В мене люба — на лівій руці,<br />
ходить ніч біля віч по щоці…<br />
Перемовч, не злякай бубонці,<br />
що лежать та й на правій руці.</p>

<div>




</div>

<p>Розколовся горіх, як горіх:<br />
де ж ті зерня незгірклих утіх?<br />
Пересохли порожні вуста —<br />
та й велика ж на двох самота…</p>
<p>Підмостився під зжовклий листок,<br />
розв’яжи свій дрібний кулачок:<br />
хай летить біле пір’я від нас —<br />
на студеність його<br />
прийде час,<br />
прийде час…</p>
<p>***</p>

<div></div>