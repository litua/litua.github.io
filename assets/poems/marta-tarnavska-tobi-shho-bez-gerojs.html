<strong>Марта Тарнавська – “Тобі, що без геройства і без слави…” </strong>
<p>Тобі, що без геройства і без слави<br />
в покорі зустрічаєш кожен день, —<br />
тобі, чий усміх, мов вітрець ласкавий,<br />
одхмарює обличчя молоде, —</p>

<div>




</div>

<p>тобі, чиє любові повне серце<br />
пробили леза чотирьох шабель, —<br />
тобі, що прикликаєш дотепер ще<br />
заблуканої долі корабель, —</p>
<p>тобі, що вмієш без надії ждати, —<br />
тобі, що вмієш, як ніхто, простить, —<br />
тобі — самотня, безіменна мати,<br />
у вічність людства символом рости.</p>
<p>1954</p>

<div></div>