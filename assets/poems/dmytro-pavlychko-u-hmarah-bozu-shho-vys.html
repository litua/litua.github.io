<strong>Дмитро Павличко – “У хмарах бозу, що висить, як грона…” </strong>
<p>У хмарах бозу, що висить, як грона,<br />
Над позолотою старих церков,<br />
Є затишок один – зелений схов<br />
Для крові, що палає, мов корона.</p>
<p>Ти там була, знадлива й безборонна,<br />
І голову свою з важких заков<br />
Я увільнив і в серці поборов<br />
Безумство беркута й злобу дракона.</p>

<div>




</div>

<p>До тебе підійшов я без крила;<br />
Що ж ти, знімівши в показній покорі,<br />
В мені шукала – змія чи орла?!</p>
<p>Чому, пізнавши в збайдужілім зорі<br />
Душі моєї пристрасті суворі,<br />
Мене безумно й люто обняла?!</p>
<p>***</p>

<div></div>