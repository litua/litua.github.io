<strong>Герасим’юк Василь – Ностальґія</strong>
<p>На єдиному березі його безпросвітної,<br />
старості його заморської<br />
сива ходить вівця…</p>
<p>А вовну її першу<br />
повезли в бесагах за море,<br />
і другу її вовну<br />
в тих бесагах за море повезли,<br />
і загубили ті бесаги<br />
в тому світі<br />
сто років тому…</p>
<p>А в першій бесазі, у першій вовні<br />
він – однорічний – плакав,<br />
а в другій бесазі, у другій вовні<br />
змієборець – вічний – тремтів…</p>
<p>А перша вовна – найніжніше руно –<br />
називається міцка,<br />
а друга вовна – ніжне руно –<br />
називається натинина,<br />
а третя вовна, як і остання,<br />
не має імені золотого…</p>

<div>




</div>

<p>Він назвав і її, і себе<br />
і ступив на єдиний берег<br />
своєї безпросвітної…<br />
бо знав Ясона,<br />
але не знав свого діда,<br />
що міг, як змія восени,<br />
знаходити теплі джерела…</p>
<p>2</p>
<p>А що повинно кликати додому?<br />
Що плакати повинно</p>
<p>в пізніх снах?</p>
<p>А що повинно снитися малому<br />
на цих материках,</p>
<p>на цих торгах?</p>
<p>Чого йому ще хочеться у лахах<br />
років овечих?</p>
<p>   Одного: лягти</p>
<p>і корчитись під списом</p>
<p>    у бесагах</p>
<p>іконної,</p>
<p>   неправедної мсти…</p>

<div></div>