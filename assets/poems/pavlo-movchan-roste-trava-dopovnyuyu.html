<strong>Павло Мовчан – “Росте трава, доповнюючи нас…” </strong>
<p>Росте трава, доповнюючи нас<br />
ласкавістю, прихильністю земною,<br />
стоїть трава, все знаючи про час,<br />
рівняючи непам’ять прямизною…<br />
Запліднена літаючим насінням,<br />
споріднена, як дух з животворінням,<br />
вона сплітає рух своїм корінням,<br />
бо кожен крок зав’язує вузлом,<br />
щоб при землі прикметніше жилось.<br />
Хатки на лапках, через вечір кладка,<br />
кущ лядвинцю росте в руці на згадку,<br />
що вже не зна ні краю, ні початку…<br />
Піднісшись аж на десять ліктів вгору,<br />
вирізьблюючи кола непрозорі,<br />
шукають здобич кібці гострозорі:<br />
трава не розторочить полотно,<br />
в яке заткалась плоть моя давно,<br />
що й не вгадать ні битих путівців,<br />
ані пропалин, ні гнізда багаття.<br />
Поглянь! Трава кущиться на щоці —<br />
й тебе знакує вічною печаттю.</p>

<div>




</div>

<p>***</p>

<div></div>