<strong>Кацай Олексій – Вогнептах</strong>
<p>Де зорі блищать мов облізлий той хром<br />
де хмари із обрієм скуті<br />
воруше пташина вогненним крилом<br />
щоб темряву з неба здмухнути</p>
<p>Не в змозі злетіти мабуть що від ран<br />
а може ще дуже зарано<br />
проте вже минуле зникає і нам<br />
лишає лиш пасма туману</p>
<p>І вже розпросталися крила у світ<br />
проміння лийнувши убоки<br />
і вже борюкання вітриську та віт<br />
імлистий порушує спокій</p>
<p>О це борюкання о ця боротьба<br />
невпинна і непозичима<br />
туди де по колу йде шкапа-доба<br />
з зав’язаними вдень очима</p>

<div>




</div>

<p>Туди і тому кому вітер в степах<br />
в обличчя не дме дме у спину<br />
де шмарки розвезені по щоках<br />
надбання сновиди єдине</p>
<p>А ну ж чоловіче до тих що не сплять<br />
верни і планету і тіло —<br />
руїнницька сила прадавніх заклять<br />
не має уранці вже сили</p>
<p>Дивись як важкий вогнептаха політ<br />
пантрує прискалене око<br />
бо знає що й ти наче антиболід<br />
здійнятися в змозі нівроку</p>
<p>Й стає зрозуміла відмінність подій<br />
які всі зовуть боротьбою —<br />
якщо мла зі світлом провадить двобій<br />
людина сама із собою.</p>

<div></div>