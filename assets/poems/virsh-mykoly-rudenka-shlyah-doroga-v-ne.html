<strong>Микола Руденко – Шлях-дорога в небокрай веде</strong>
<p>Шлях-дорога в небокрай веде.<br />
Обіч розступається стерня.<br />
То не я — моя уява йде,<br />
Наче босоноге старченя.</p>
<p>Люди добрі, орачі-дядьки!<br />
Чи то ви зробили, чи не ви?<br />
Всюди пшениці та буряки —<br />
Ні волошки в полі, ні трави.</p>
<p>Тільки по канавах реп’яхи,<br />
Тільки лопушиння по ярках.<br />
Вже заорані й старі шляхи —<br />
Мов розтято вени на висках.</p>

<div>




</div>

<p>А було колись, таки ж було —<br />
Свідки хоч старі, проте живі:<br />
Вийдеш по городах за село —<br />
І потонеш в степовій траві.</p>
<p>Чи зумієш вивчити між трав<br />
Кожну квітку, мудру й не скупу?<br />
І ніхто їх зроду не орав —<br />
Заповідні трави у степу…</p>
<p>Вируша уява в ніч лиху,<br />
Двері у в’язниці відчиня;<br />
Плаче на заоранім шляху,<br />
Наче босоноге старченя.</p>
<p><em>24.12.1979</em></p>

<div></div>