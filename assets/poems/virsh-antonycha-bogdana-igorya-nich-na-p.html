<strong>Антонич Богдан-Ігор – Ніч на площі Юра</strong>
<p>Північ чорна, наче вугіль,<br />
ходить тінь по площі Юра,<br />
в’ються обручами смуги<br />
на блискучих сірих мурах.<br />
Місяць — таємничий перстень,<br />
вправлений у ночі гебан.<br />
Будеш в срібнім сяйві мерзти<br />
під холодним дахом неба.<br />
Відрізнити сам не можеш,<br />
що тут привид, а що ява,<br />
чи це марево, чи, може,<br />
дійсність, наче сон, лукава.<br />
Це із скла й музики вежі,<br />
це вогонь, що вже не гріє,<br />
це останні світу межі,<br />
це архітектурні мрії.<br />
Північ чорна, наче вугіль,<br />
попіл сну на очі сипле,<br />
різьбить сріблом в довгі смуги<br />
небо, до землі прилипле.</p>

<div>




</div>

<p>Дзвонить ніч на площі Юра.<br />
Хрест неначе ключ могутній.<br />
І стає, мов тінь похмура,<br />
нерозгадане майбутнє.</p>

<div></div>