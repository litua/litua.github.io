<strong>Микола Руденко – Содом. Цикл</strong>
<p><strong>1</strong></p>
<p>Вп’ялись, як воші у старий кожух,<br />
У тебе, Земле…<br />
Плодимось без міри…<br />
Нової ми не осягнули віри,<br />
А Божий образ вже давно пожух.</p>
<p>Уміємо смоктати кров земну<br />
І в пащі двигунів її вливати.<br />
Планета стогне, ніби хвора мати,<br />
Що в дітях не зазнала талану.</p>
<p>Річок нема — є стоки нечистот.<br />
Лісів нема — самі сміттєві купи.<br />
Лежать колоди, мов холодні трупи,<br />
Та бовваніє на галяві дот.</p>
<p>А проти нього сотні мегатонн<br />
Громадяться в таємних арсеналах.<br />
Один удар, один смертельний спалах —<br />
І потече розтоплений бетон.</p>
<p>Та ми, закохані в цей хижий світ,<br />
Самі себе вважаємо богами.<br />
І хоч немає ґрунту під ногами,<br />
В чужі світи готуємо політ.</p>
<p>Що ми туди зумієм донести?<br />
Як у солдатиків прем’єрам грати<br />
Та як поетів кидати за грати,<br />
Щоб їх навчили розуму кати?</p>
<p>Навіщо глум державників тупих<br />
Світам, що десь кружляють понад<br />
нами?..<br />
Не стали ми для Всесвіту синами:<br />
Ми тільки рій метеликів сліпих.</p>
<p><strong>2</strong></p>
<p>Танцюй, гуляй! Завалимо ліси<br />
Бляшанками та битими пляшками.<br />
А хтось захоче гратися полками —<br />
Хіба ж ти заборониш, не даси?</p>

<div>




</div>

<p>Перед Кінцем свій виявити хист<br />
Повинен кожен — все, що ніс від роду.<br />
І кожен мусить мати нагороду —<br />
Диктатор і святенник, і садист.</p>
<p>А маєш хист в терпінні, тож катам<br />
Дозволь натішитись кривавим тілом.<br />
І шпикам теж дозволь зайнятись ділом,<br />
І злодіям, і табірним хортам.</p>
<p>Гуляймо, пиймо — хто вино, хто кров.<br />
Терпи, плането — страднице убога.<br />
Адже ж ніщо не пропадає в Бога:<br />
Тут вимерло, а там воскресло знов.</p>
<p><strong>3</strong></p>
<p>Останній барель нафти — і тоді<br />
Відкриється нікчемність, а не сила.<br />
Реклами, бари, металеві крила<br />
Помруть, мов іскра в крижаній воді.</p>
<p>Позаростають траси між долин,<br />
І спорожніють мертві хмарочоси.<br />
Поем та Біблій непотрібні стоси<br />
Палатимуть у свисті хуртовин.</p>
<p>Можливо б, кара обминула ця,<br />
Коли б не наша нерозумна пиха.<br />
І кожен в думці прикидає стиха:<br />
А скільки ж залишилось до Кінця?</p>
<p>Чи вистачить на карнавальні дні<br />
Вина і затишку в містах Європи?<br />
Хай після мене голод чи потопи —<br />
Про те вже дбати іншим, не мені.</p>
<p>І часом заздриш звичаям бджоли,<br />
Лисиця стане вісницею неба:<br />
Вони ідуть на смерть, якщо це треба,<br />
Аби нащадки на землі жили!</p>
<p><em>24.01.1974</em></p>

<div></div>