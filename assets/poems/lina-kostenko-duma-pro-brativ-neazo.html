<h3><strong>Ліна Костенко – Дума про братів неазовських (драматична поема)</strong></h3>
<p>Драматична поема, старовинний лейтмотив якої<br />
звучить то тихше, то голосніше, залежно од вітрів історії</p>
<p>ДІЙОВІ ОСОБИ</p>
<p><i>Павлюк</i><i> </i><i><br />
Томиленко</i><i> </i><i><br />
Сахно Черняк</i><i> </i><i><br />
І всі, і всі, що їм по дорозі стрічаються</i></p>
<p>На місці їде віз, і все з ним розминається —<br />
дерева, люди, обрії, зірки.</p>
<p>На возі двоє спиною до спини,<br />
вони сидять, закуті у кайдани, —<br />
<i>Павлюк</i>, молодший, і старий <i>Томиленко</i>.<br />
Козацький гетьман та його споборник.<br />
А третій — руки скручені сирицею —<br />
<i>Сахно Черняк</i>, ще зовсім молодий.</p>
<p><i>Павлюк</i></p>
<p>Ми проїжджаєм повз твоє село.<br />
Возів багато, ми в кінці обозу.<br />
Стрибай у рів! До ночі перележиш,<br />
а там і гайда — навпрошки додому.</p>
<p><i>Сахно Черняк</i></p>
<p>А ви?</p>
<p><i>Павлюк</i></p>
<p>А ми. Ми — в’язні, ми приречені.</p>
<p>У нас із ним дорога вже остання.<br />
Уже десь тешуть дошки для помосту<br />
І ставлять колесо, щоб нас четвертувати.</p>
<p><i>Томиленко</i></p>
<p>Ти звідки знаєш? Може, нас повісять.<br />
Або зітнуть. Усе ж таки це легше.</p>
<p><i>Павлюк</i></p>
<p>На легшу смерть, даремно, не надійся.<br />
Ми в них на смерть козацьку заробили.</p>
<p><i>Сахно Черняк</i></p>
<p>Ну, а хреста ж над вами хоч поставлять?</p>
<p><i>Павлюк</i></p>
<p>Чого схотів! Ще добре, як не спалять<br />
на сизий попіл в мідному бику.<br />
Мені учора снився Наливайко,<br />
дак він казав, що в пеклі защитають<br />
ці наші муки. Швидше в рай потрапим.</p>
<p><i>Томиленко</i><i> (тихо)</i><i></i></p>
<p>Ти не жартуй так. Бочиш, він боїться.</p>
<p><i>Павлюк</i></p>
<p>Боїться? Він? Чого ж він учепився?<br />
Кажу: тікай! Ми їдемо, бо мусим.<br />
Бо нас везуть. Нас видали свої.<br />
Легким хотіли коштом відкупитись —<br />
скрутили двох, мовляв, це винуватці.<br />
Ось гетьман наш, а це його поплічник, —<br />
а нам простять, ми будемо сумирні.</p>
<p><i>Сахно Черняк</i></p>
<p>Так це ж не всі. Все військо й не знало.<br />
Та ще й вночі. Це купка тих старшин.</p>
<p><i>Павлюк</i></p>
<p>Там купка, там. Вже ціле гнойовище.<br />
І Наливайка ж видали свої.<br />
Такі орли, один орліший іншого.<br />
Лицарство, честь! А дійдеться до діла —<br />
рятує шкуру, видає своїх.</p>
<p><i>Томиленко</i></p>
<p>І ти скажи, де є тому коріння?<br />
У чому річ, бо це ж не первина.<br />
Це що, на всіх поділене сумління?</p>
<p><i>Сахно Черняк</i></p>
<p>Ні, це на всіх помножена вина.</p>
<p><i>Павлюк</i></p>
<p>Чудний ти хлопець. Коли нас в’язали —<br />
чого прибіг? Напився б собі й спав.<br />
Як інші спали. Напились — і спали.<br />
Аж гай шумів, так солодко хропли!</p>
<p><i>Сахно Черняк</i></p>
<p>Не всі хропли. Шість тисяч було вбито.<br />
Шість тисяч спали непробудним сном.</p>
<p>(Тяжке мовчання. Їде віз на місці —<br />
повз його пропливають <i>чорні верби</i>.<br />
На чорних вербах — скрижанілий сніг)</p>
<p><i>Томиленко</i></p>
<p>Як вороння кричить несамовито!<br />
Вже стільки їдем, а воно кричить.</p>
<p><i>Павлюк</i><i> (ледь чутно, ніби сам до себе)</i><i></i></p>
<p>Не всі хропли. Шість тисяч було вбито.<br />
Шість тисяч спали непробудним сном…</p>
<p><i>Томиленко</i></p>
<p>Ти щось сказав?</p>
<p><i>Павлюк</i></p>
<p>Яка страшна поразка!</p>
<p>Шість тисяч під Кумейками лягло.</p>
<p><i>Томиленко</i></p>
<p>Якби нам зброя, нас би не розбили.<br />
А то ж яке в нас військо? Збіраниця.<br />
Із косами, із дрюччям, із ціпами —<br />
прийшли панів за кривду молотить.</p>
<p><i>Сахно Черняк</i></p>
<p>А ти мене тоді і не примітив.<br />
А в мене й шабля батькова була!</p>
<p><i>(Очима показав на </i><i>Павлюка</i><i>)</i><i></i></p>
<p>Та я ж до нього у повстанське військо<br />
через усю Вкраїну тоді йшов!</p>
<p><i>Томиленко</i></p>
<p>Тепер ти з ним через усю Вкраїну<br />
на страту їдеш. І шабель нема.</p>
<p><i>Сахно Черняк</i><i> </i><i><br />
</i><i>(на вухо йому, пошепки)</i><i></i></p>
<p>А може, все й обійдеться. А може,<br />
іде Господь зласкавиться над нами,<br />
і нас із ним помилують. Його ж<br />
позаторік помилував король.<br />
В останню мить помилував, в останню!<br />
А кат уже й сокиру був підняв.</p>
<p><i>Томиленко</i></p>
<p>Король залюбувався. Каже: лицар.<br />
Хоч ворог, хоч і хлоп, а таки лицар.<br />
Такому шкода голову стинати, —<br />
яка ж бо гарна й горда голова!</p>
<p>Нехай відчує королівську милість.</p>
<p>Нехай іде до короля служити.<br />
А він — на Січ, та й знов зібрав голоту.<br />
Гармату відібрав у реєстровців<br />
та як ударив знов із Запоріжжя!..<br />
Тепер вже не помилують.</p>
<p>Тікай.</p>
<p>Кажу тобі, тікай, поки не пізно.</p>
<p><i>Сахно Черняк</i></p>
<p>А вас оце отак і повезуть?!</p>
<p><i>Павлюк</i></p>
<p>Отак і повезуть. І привезуть. І стратять.<br />
Цим шляхом я вже їхав раз. Тоді<br />
мене везли з Іваном Сулимою.<br />
Іван усю дорогу жартував.<br />
Ми їм тоду фортецю зруйнували,<br />
вертаючи з турецького походу, —<br />
отой Кодак, на скелі, неприступний,<br />
Камінний кліщ, що вп’явся в нашу землю,<br />
а ми його шаблями узяли!<br />
То він як пригадає тих драгунів,<br />
котрі од нас урозтіч дременули,<br />
та що як скаже! — двиготять кайдани<br />
од реготу. На ешафоті кат<br />
його боявся. Турки полотніли,<br />
коли він тяжко піднімав брову.<br />
Ти знаєш, що сказав він перед смертю?<br />
Нічого, каже, і на тому світі<br />
душа козацька сміхом засміється,<br />
а вороги хай думають, що грім!</p>
<p>Але одного разу й він заплакав…<br />
Адже й тоді нас видали свої.</p>
<p><i>Томиленко</i></p>
<p>Ну, він як ти, він — гетьман самовільний.<br />
А ті були, напевно, реєстровці.<br />
Служили, то й вислужувались.</p>
<p><i>Павлюк</i></p>
<p>Страшно,</p>
<p>що і на цей раз видали свої!</p>
<p><i>Томиленко</i></p>
<p>Про тих не думай. Думай ось про цього.<br />
Цей нас не видав. Це вартніш за все.</p>
<p><i>Павлюк</i></p>
<p>Умов його, нехай він нас облишить.<br />
Він теж мені — як камінь на душі.<br />
Ось верховий проскаче — і прощайтесь,<br />
поки ще їдем по своїй землі.</p>
<p><i>Томиленко</i></p>
<p>Не слухає. Уперся, мов не чує.<br />
Учора покрай лісу зупинились,<br />
кажу: тікай! Тут сосни, тут яри.<br />
А він сміється: що я тобі, заєць?</p>
<p><i>Сахно Черняк</i><i> </i><i><br />
</i><i>(ногою б’є об ногу, щоб зігрітись)</i><i></i></p>
<p>Гей, тупцю-роступцю!</p>
<p><i>Павлюк</i></p>
<p>В таких взувачках тільки й танцювати.<br />
Уже, мабуть, і зашпори зайшли?</p>
<p><i>Томиленко</i></p>
<p>Весна предивна. Як не сніг, то хляпа.<br />
В таку погоду страшно журавлю.<br />
Оце ж летять — і в небі обмерзають,<br />
і падають, і все-таки летять!</p>
<p><i>Сахно Черняк</i></p>
<p>Я попліч вас зігріюся, дарма що<br />
подерлись ваші сукна й адамашки<br />
і кулями спробиваний кожух.<br />
Усе ж таки — людина при людині.<br />
А що погода — може, воно й краще.<br />
Який хосен тепер нам поспішати?<br />
Ми ж їдем не на ярмарок в Прилуки.</p>
<p><i>Павлюк</i><i> (тихо до </i><i>Томиленка</i><i>)</i><i></i></p>
<p>У нього ж губи, глянь, посіверіли.<br />
На йому опанчина рогозова.<br />
Він не доїде, змерзне, пропаде.</p>
<p><i>Томиленко</i><i> (до </i><i>Сахна</i><i>)</i><i></i></p>
<p>Диви, димок за пагорбом! Напевно,<br />
отам уже і є твоє село?</p>
<p><i>Сахно Черняк</i></p>
<p>Еге ж, отам. Вечерю люди варять.<br />
У мене хата на краю села.<br />
Так що простіть, панове-товариство,<br />
не можу вас в гостину запросить.</p>
<p><i>Томиленко</i></p>
<p>А що, пішли б, погрілися з дороги.</p>
<p><i>Сахно Черняк</i></p>
<p>Це б нам із клуні сіна унесли,<br />
ряденця ткані рівно постелили.</p>
<p><i>Томиленко</i></p>
<p>Чогось би, може, й випити дали.</p>
<p><i>Сахно Черняк</i></p>
<p>А не без того. Гетьмана — на покуті.<br />
Такенна миска страви на столі.<br />
І риба, й мед. Усе своє, напохваті.<br />
У нас гостинні люди у селі.<br />
Хоч нині й скрутно на харчі й одежу, —<br />
вороже військо ласе до добра.<br />
Ото як прийде на зимову лежу,<br />
геть-чисто все в людей поодбира!<br />
А то ж було — ну рай тобі, та й годі.<br />
Пшениця в полі, маки на городі.<br />
Було, як мати хліба напечуть, —<br />
на лаві покладуть під образами,<br />
ще й рушником вишиваним прикриють.<br />
А я все цілюсь одломить шкоринку.</p>
<p><i>Томиленко</i></p>
<p>А знаєш, ще що добре? Пироги —<br />
із гарбузом печеним і пасльоном.<br />
Ото в печі як висмажить гарбуз,<br />
вже аж червоний, перемнуть з пасльоном…</p>
<p><i>Сахно Черняк</i></p>
<p>У нас печуть з квасолею і з маком.<br />
І креплики з капустою. Й коржі.</p>
<p><i>Томиленко</i></p>
<p>А диню сушать?</p>
<p><i>Сахно Черняк</i></p>
<p>Ні, ти ж степовик.</p>
<p>У нас гриби і яблука сушені.</p>
<p><i>Томиленко</i></p>
<p>А галушки, ото ще царська їжа!<br />
У нас гречані, а у вас які?</p>
<p>(Віз їде, проминаючи <i>тополю</i>,<br />
високу й почорнілу на вітрах)</p>
<p><i>Сахно Черняк</i></p>
<p>Оцю тополю батько посадили.<br />
Крізь неї небо світиться. Прощай.</p>
<p><i>Павлюк</i></p>
<p>Присунься ближче. Я тобі зубами<br />
твої ремінні пута розгризу.<br />
Бо нам із ним додому вже не світить.<br />
А ти, тобі за віщо пропадати?<br />
Ти молодий, ти вдатний до роботи.<br />
У тебе й мати, певно, ще жива.</p>
<p>(І проминає <i>мати</i> край дороги,<br />
сумна і чорна, — теж як та тополя.<br />
Услід їм дивиться і тихо проминає.<br />
<i>Сахно Черняк</i> похнюпився, мовчить)</p>
<p><i>Павлюк</i></p>
<p>Якби жонатий, може б, ще й подумав.</p>
<p>(І <i>жінка</i> проминає, прихистивши<br />
до себе <i>двійко діточок</i> руками)</p>
<p><i>Павлюк</i></p>
<p>Що?! Ти жонатий? В тебе й діти є?<br />
Ану злізай, щоб я тебе не бачив!<br />
Злізай, кажу!</p>
<p><i>(У люті, до </i><i>Томиленка</i><i>)</i><i></i></p>
<p>Штовхни його, ти ближче.<br />
То я його кайданами вперіщу!</p>
<p><i>(Силкується підняти скуті руки)</i><i></i></p>
<p>Очуняєш — додому доповзеш!</p>
<p><i>Сахно Черняк</i></p>
<p>Ти не кричи. Ти вже ж мені не гетьман.<br />
Чи я у тебе воза пересидів, —<br />
яким же правом ти мене зганяєш?</p>
<p><i>Павлюк</i></p>
<p>І правом старшого. І волею стратенця.<br />
Ти мусиш вволить передсмертну волю.<br />
Це мій наказ. Кажу тобі: іди!</p>
<p><i>Сахно Черняк</i></p>
<p>А я кажу, що ти уже не гетьман,<br />
і я тобі тепер не підлягаю.<br />
Схотів і їду.</p>
<p><i>Павлюк</i></p>
<p>Знову за своє.</p>
<p>Та зрозумій же, пентюху упертий, —<br />
ми тут по ділу, нас везуть на страту.<br />
А ти тут хто? Приший кобилі хвіст.<br />
Тобі он навіть ноги не зв’язали.<br />
Тебе не дуже й кинуться шукати.<br />
Я — гетьман. Він — Томиленко. А ти?<br />
Ніхто про тебе й словом не згадає.</p>
<p><i>Сахно Черняк</i></p>
<p>Я їду з вами не по честь і славу.<br />
Я їду з вами, бо мені так легше.</p>
<p><i>Павлюк</i></p>
<p>Мені не треба милости твоєї.<br />
Я сам багатий, я живу вже вдруге.<br />
Я вже один раз був на ешафоті.<br />
Мені тоді життя подарували,<br />
так що воно дароване — не жаль!</p>
<p><i>Сахно Черняк</i></p>
<p>Ти дуже гордий. Ти кричиш від люті</p>
<p><i>Томиленко</i></p>
<p>Нестерпно бути зрадженим. Болить.</p>
<p><i>Сахно Черняк</i></p>
<p>А стерпно бути заодно із тими,<br />
хто перемовчав, коли вас в’язали?<br />
Та все життя отак про себе й знати,<br />
що ти не зрадник, ні, ти не відступник,<br />
ти, Боже збав, не видавав нікого,<br />
ти просто вчасно очі опустив!<br />
І після цього зватися людиною…<br />
Не через вас я їду, а для себе.</p>
<p><i>Павлюк</i></p>
<p>Послухай, брате, думаєш, це легко —<br />
прийнять, що хтось за тебе погибає?<br />
В мені болить і набрякає совість<br />
слізьми дітей і матері твоєї!</p>
<p>(Минають при дорозі <i>драбиняк</i><br />
і <i>двох дядьків</i>, у сіряку й кожусі.<br />
Один тримає воза, як домкрат,<br />
а другий дьогтем змащує колеса)</p>
<p><i>У сіряку</i><i> </i><i><br />
</i><i>(зняв шапку й поклонився)</i><i></i></p>
<p>Яким же треба бути чоловіком,<br />
щоб так на страту за своїх піти!</p>
<p><i>З мазницею</i><i> </i><i><br />
</i><i>(показує квачем)</i><i></i></p>
<p>Та чи не тю? Мабуть, він просто дурень.<br />
Щоб так за когось голову покласти?!<br />
Мав поля шмат, і хату, і корову,<br />
і жінку гарну, — що йому іще?</p>
<p>(<i>Вітряк</i> проплив. Не конче він реальний, —<br />
це може бути й силует з фанери.<br />
Проткнувши списом латане крило,<br />
застряв у ньому <i>Дон-Кіхот Ламанчський</i>)</p>
<p>І відчайдушний голос Дон-Кіхота:</p>
<p>Собрате мій! Дай знати Дульсінеї,<br />
що я погиб у вашім вітряку!</p>
<p>В поривах вітру чути дзвін <i>бандури</i>.<br />
Він досі часом був як лейтмотив.<br />
Тепер посилився — до впізнавання слова.<br />
Це — старовинна ДУМА ПРО БРАТІВ,<br />
КОТРІ ТІКАЛИ З ГОРОДА АЗОВА.</p>
<p>“Із города Азова не великії тумани вставали,<br />
Три брати рідненькі із города Азова,</p>
<p>із тяжкої неволі утікали.</p>
<p>Два брати кінних, третій піший-пішаниця,<br />
За кінними братами поспішає,<br />
За стременечка хватає,<br />
Словами промовляє:<br />
— Братики мої ріднесенькі,<br />
Як голубоньки сивесенькі!<br />
Станьте ви, коней попасіте,<br />
Мене, найменшого брата,</p>
<p>пішого-пішаницю, підождіте,</p>
<p>Да хоч між коней візьміте,<br />
Да до отця-матері підвезіте!”</p>
<p><i>Стратенці</i> проминають <i>кобзаряю</i></p>
<p>А може, це <i>кобзар</i> їх проминає.</p>
<p>Конвейер часу — тільки врізнобіч —</p>
<p>один в минуле, другий у майбутнє.</p>
<p>Отак всі й розминаються навік.</p>
<p><i>Кобзар</i> співає. Може, він такий —<br />
як Перебендя пензля Їжакевича.<br />
Або живий, з капели бандуристів,<br />
котрий співає саме в цю хвилину.<br />
Чи кам’яний, що вже співає вічно.</p>
<p>“Старший брат теє зачуває,<br />
До найменшого брата словами промовляє:<br />
— Раді б ми тебе між коні узяти, —<br />
Буде озовська орда доганяти,<br />
Буде упень сікти-рубати,<br />
Назад у Озов-город завертати,<br />
Ніяк нам буде утікати.<br />
Ми ж і самі не втечем, і тебе, брате, не вивезем.<br />
А як ти жив-здоров будеш,<br />
Ти і сам у землю християнську дійдеш!”</p>
<p>На місці їде віз. <i>Кобзар</i> співає <i>думу</i>.<br />
Аж наче перестали розминатись.<br />
І кожен <i>думу</i> слухає по-своєму.<br />
<i>Павлюк</i> — обличчям вгору просто неба.<br />
<i>Томиленко</i> — утупившися в землю.<br />
<i>Сахно Черняк</i> — увесь до <i>кобзаря</i>.</p>
<p>“То найменший брат теє зачуває,<br />
Він білим лицем до сирої землі упадає,<br />
Та до своїх братів рідненьких словами промовляє:<br />
— Браття любе, браття миле,<br />
Хоч один же ви милосердіє майте,<br />
Назад коней завертайте,<br />
З піхов шаблі виймайте,<br />
Мені, пішому-пішаниці, з пліч голову здіймайте,<br />
У чистому полі поховайте,<br />
Звіру-птиці на поталу не дайте!”</p>
<p><i>Сахно Черняк</i><i> </i><i><br />
</i><i>(вжахнувшись, до </i><i>Томиленка</i><i>)</i><i></i></p>
<p>Ну, а вони, невже так і зробили?!</p>
<p><i>Томиленко</i></p>
<p>У вас хіба цю думу не співають?</p>
<p><i>Старечий голос кобзаря</i><i> </i><i><br />
</i><i>(у сильному пориві вітру)</i><i></i></p>
<p>“То середульший брат теє зачуває<br />
Та до найменшого брата словами промовляє:<br />
— Сього, брате, зроду ніде не чували,<br />
Щоб рідною кров’ю шаблі обмивали!<br />
І рука не воздойметься,<br />
І серце не осмілиться,<br />
І душа гріха до смерти не скупиться!<br />
А старший брат ріднесенький,<br />
Сокіл яснесенький,<br />
Теє зачуває,<br />
Коня свого молодецького нагайкою поганяє,<br />
Од брата меншого, пішого-пішаниці, утікає!”</p>
<p><i>Сахно Черняк</i></p>
<p>Невже таке було?</p>
<p><i>Томиленко</i></p>
<p>Та начеб не повинно.</p>
<p>Однак співають. То, мабуть, було.</p>
<p><i>Павлюк</i></p>

<div>




</div>

<p>Мабуть, таки було. Бо дума — це не казка.<br />
Хтось бачив, хтось почув, а хтось і думу склав.</p>
<p><i>Сахно Черняк</i></p>
<p>І нащо про таке було складати думу?</p>
<p><i>Павлюк</i></p>
<p>Щоб люди знали.</p>
<p><i>Сахно Черняк</i></p>
<p>Е, щоб люди знали!</p>
<p>Он як про тебе і про Сулиму,<br />
як ви Кодак-фортецю зруйнували,<br />
а потім як на страту вас везли,<br />
і як ти чудом жив-здоров лишився,<br />
та й знов на Січ подався Низову, —<br />
от про таке у нас в селі співали!<br />
І люди плакали. Але ж то й сльози інші.<br />
Я по таких сльозах — за шаблю та й до тебе!<br />
А тут… щоб так тікать… щоб аж покинуть брата?!</p>
<p>(Їжачиться порубана <i>тернина</i>.<br />
Тріпоче шмат червоної китайки.<br />
Ще далі шмат, і далі, й далі, й далі…)</p>
<p>І даленіє <i>голос кобзаря</i></p>
<p>“То середульший брат милосердіє має,<br />
терновії віття верхи істинає,<br />
меншому брату приміту покидає.<br />
А як стали на Муравський шлях виїжджати,<br />
Не стало тернів та байраків рубати,<br />
То він червону китайку із свого жупана видирає,<br />
Меншому брату на прикмету покидає…”</p>
<p><i>Сахно Черняк</i></p>
<p>А старший?</p>
<p><i>Томиленко</i></p>
<p>Старший пожалів жупана.</p>
<p><i>Павлюк</i></p>
<p>Мабуть, в жупані мав себе за пана.</p>
<p><i>Томиленко</i></p>
<p>Та і сказав, співається у думі:<br />
“Щоб я своє добро дороге</p>
<p>марно по шляхах розкидав?</p>
<p>Буду я до отця-матері приїжджати,<br />
Будуть мене ближні почитати, поважати,<br />
Будуть проти мене шапки знімати”.</p>
<p>А ще сказав падлюка, не повіриш:<br />
“Як будуть батько-мати помирати,<br />
Будем грунта-худобу на дві части паювати.<br />
Ніхто третій нам не буде мішати”.</p>
<p><i>Сахно Черняк</i></p>
<p>Оце такі і Наливайка видали.<br />
І вас під Боровицею вони ж.<br />
Ще, певно, там когось і підкупили —<br />
у табір кілька бочок укотив,<br />
щоб всі понапивалися і спали.<br />
Я непитущий, дак ото й почув.</p>
<p><i>Томиленко</i></p>
<p>В неслушний час прибіг, як оглашенний.<br />
Вони тебе й не думали в’язати,<br />
так ти ж на них із шаблею своєю.<br />
Ну, то вже що ж, зв’язали, повезли…</p>
<p>(На місці їде віз із в’язнями в кайданах.<br />
І пропливає, на старій могилі,<br />
триніг з дашком — <i>сторожева фігура</i>.<br />
Осунувсь очеретяний дашок.<br />
Смолисті бочки в землю повмерзали.<br />
І тільки кінь у пам’яти заржав)</p>
<p><i>Павлюк</i></p>
<p>Нема сторожі. Не дай Бог орда —<br />
уже ніхто ті бочки не підпалить<br />
і про біду людей не сповістить.</p>
<p><i>Томиленко</i></p>
<p>Та вже кого й про що тут сповіщати?</p>
<p>(Порожній хутір… Обгоріла хата…<br />
З віконця хати виглянула <i>смерть</i>.</p>
<p>Все наче намальоване вуглиною<br />
з уже давно схололих попелищ)</p>
<p><i>Павлюк</i></p>
<p>Заглада, пустка… й ми не обороним<br />
вже цих людей, ці села, цей народ…</p>
<p>(Капличка… Хрест… Рушник, уже аж сірий<br />
і вицвілий, на вітрі лопотить)</p>
<p><i>Сахно Черняк</i></p>
<p>Уже й села нема, а цвинтар залишився.<br />
І хто живий, той прийде на гробки.<br />
І пом’яне, і пасочку розкришить,<br />
щоб на могилі птиці розклювали.<br />
Все як годиться між людей. А нас<br />
зі світу згладять, і гробків не буде.</p>
<p><i>Павлюк</i></p>
<p>Чого ж ти їдеш на одчай душі?</p>
<p><i>Сахно Черняк</i></p>
<p>Як не поїду, буду їхать вічно.<br />
Нічим не відпокутуюсь, нічим!</p>
<p><i>Павлюк</i></p>
<p>Це ж гріх не твій, чого ж твоя покута?</p>
<p><i>Сахно Черняк</i></p>
<p>А ти ж за всіх був. А за тебе хто?</p>
<p>(<i>Павлюк</i>, як завжди, дивиться у небо.<br />
<i>Томиленко</i> утупився у землю.<br />
Віз двиготить на крижаних вибоях)</p>
<p><i>Томиленко</i></p>
<p>Біда цей шлях напровесні. Калюжі.<br />
Хрумтить льодок. Пронизливі вітри.<br />
А то як вдарить ожеледь, ще гірше.<br />
У нас в степах я так ловив дрохву.<br />
Вона ж, дрохва, як гуска. Щоб злетіти,<br />
їй ще й розбігтись треба, бо важка.<br />
А голий лід — ніяк не розбіжиться.<br />
Ковзь-ковзь… Руками брали дичину.</p>
<p><i>Павлюк</i></p>
<p>Назавтра буде ожеледь. Пришерхло.</p>
<p><i>Томиленко</i></p>
<p>Що ж, довше будем їхати у смерть.</p>
<p>(Над ними ніч. І чорна сфера неба —<br />
зірки… Волосожар… Великий Віз…)</p>
<p><i>Павлюк</i></p>
<p>А зорі які, Господи! Отак<br />
дивився б і дивився.</p>
<p><i>Томиленко</i></p>
<p>Я не дивлюсь. Моя вже зірка згасла.</p>
<p><i>Сахно Черняк</i></p>
<p>Великий Віз… А там оно Малий…<br />
Он срібний шлях чумацької гризоти…<br />
І що воно, — коли ще нас взяли,<br />
давно везуть, вже тижнів, певно, зо три,<br />
все їдем, їдем, їдем по землі,<br />
а мов на місці — під тим самим Возом.</p>
<p><i>Павлюк</i></p>
<p>Велике небо.</p>
<p><i>Томиленко</i></p>
<p>Або ми малі.</p>
<p><i>Сахно Черняк</i></p>
<p>Вночі везуть. І не стають обозом.</p>
<p><i>Томиленко</i></p>
<p>Щоб люди не виходили на шлях.<br />
По селах щоб жінки не голосили.</p>
<p><i>Сахно Черняк</i></p>
<p>Та, може, воно й краще… кому як…<br />
бо от мені не вистачило б сили.<br />
У мене жінка… я її жалів…<br />
Нехай таке їй і вві сні не сниться.</p>
<p><i>Павлюк</i><i> </i><i><br />
</i><i>(піддав плечем, спихай його з воза)</i><i></i></p>
<p>Я що сказав? Ану тікай у ніч!</p>
<p><i>Сахно Черняк</i><i> (мов не почувши)</i><i></i></p>
<p>А далі ж як той піший-пішаниця?</p>
<p><i>Томиленко</i></p>
<p>Та як, ішов. Як сказано у думі:<br />
“І побило його в полі три недолі.<br />
Одно — безвіддя,<br />
Друге — безхліб’я,<br />
Третє — бездоріжжя”.</p>
<p>Вийшов він на Савур-могилу,<br />
Думав, хоч куряву за братами побачить.<br />
А їх уже й сліду нема!<br />
Ліг він на Савур-могилі —<br />
“І на очі не гляне,<br />
І на ноги не встане,<br />
І головка на плач знемагала”.</p>
<p><i>Сахно Черняк</i></p>
<p>“І головка на плач знемагала”…<br />
молоденький, видно, був.</p>
<p>(І долинають десь віддалеки<br />
лише уривки того стогону, що зветься<br />
ДУМОЮ ПРО ТРЬОХ БРАТІВ АЗОВСЬКИХ)</p>
<p>“А вже орли-чорнокрильці налітають,<br />
У головах козацьких сідають,<br />
На чорні кучері наступають…”<br />
“Та він їх забачає<br />
Та словами промовляє:<br />
— Гей, вовки-сіроманці та орли-чорнокрильці,<br />
Та ви хоч трохи підождіте,<br />
Темний похорон не справляйте,<br />
Поки душа козацька з тілом розлучиться!”</p>
<p>“Вовки-сіроманці набігали,<br />
Тіло козацькеє рвали,<br />
По тернах, по байраках жовту кость жвакували.<br />
Сива зозуленька прилітала,<br />
Жалібненько закувала…”</p>
<p><i>Сахно Черняк</i></p>
<p>А ті ж то двоє все-таки добрались?<br />
І що ж вони сказали батьку-матері?</p>
<p><i>Томиленко</i></p>
<p>Збрехали, звісно. Що були не разом,<br />
що тільки вдвох тікали із неволі,<br />
а меншого й у вічі не видали.<br />
Чи що вночі тікали та будили,<br />
а він, мовляв, не захотів вставати,<br />
то так там і залишився в Азові.<br />
Це — старший брат. Одначе середульший<br />
не видержав, покаявся, признався.<br />
Ну, то йому старі батьки простили.<br />
А старшого прогнали й прокляли.</p>
<p>Під дзвін бандури <i>голос кобзаря</i><br />
(врочистим і піднесеним акордом)</p>
<p>“А слава не вмре, не поляже<br />
Однині й довіку!”</p>
<p>(<i>Павлюк</i> розреготався несподівано<br />
гірким і моторошним сміхом)</p>
<p><i>Сахно Черняк</i><i> </i><i><br />
</i><i>(тихенько до </i><i>Томиленка</i><i>)</i><i></i></p>
<p>Але яка ж ця слава, як вони<br />
в такій біді од брата відступилися?</p>
<p><i>Томиленко</i><i> (теж пошепки)</i><i></i></p>
<p>Отож він і сміється, аж поблід.<br />
Либонь, це слава з іншої десь думи<br />
до цих братів азовських заблудилась.</p>
<p><i>Сахно Черняк</i></p>
<p>Це ось його — не вмре і не поляже<br />
козацька слава. І твоя. Дарма,<br />
що вас розбито і узято зрадою.<br />
І тих шість тисяч, що в бою лягло, —<br />
це їхня слава справді не поляже!</p>
<p><i>Томиленко</i></p>
<p>Поки й світ сонця, не розбили б нас,<br />
якби ж хоч трохи краще ми узброєні.</p>
<p><i>Сахно Черняк</i></p>
<p>Або хоч вітер був не у наш бік!<br />
А то ж вони ще й порох підпалили,<br />
а сіно на возах і зайнялося, —<br />
весь дим на нас. Ми тричі їх відбили.<br />
Вони ж усі у панцирах, ми — в свитах.<br />
Вони — з гармат, а ми у кого що.</p>
<p><i>Томиленко</i></p>
<p>Ти думав, що тебе я не примітив?<br />
А я тебе давно уже примітив,<br />
як ти тоді у тому димовищі<br />
на ціле військо з шаблею ішов!</p>
<p><i>Сахно Черняк</i></p>
<p>А він мене іще й спихає з воза!<br />
Я що, за вами пішки буду бігти<br />
по цій дорозі, як той менший брат?</p>
<p><i>Томиленко</i><i> </i><i><br />
</i><i>(тепер уже і він розреготався)</i><i></i></p>
<p>Оце сказав! Ми ж не брати азовські.<br />
Якби ми із неволі утікали,<br />
то я б тебе на плечах би поніс!<br />
А ми ж не із неволі, ми — у смерть.<br />
То ми й не хочем брать тебе з собою.</p>
<p>Розвиднюється. Тихо проминає<br />
у паморозі <i>маковичка церкви</i></p>
<p>Далеко десь, у сірому ще небі,<br />
курликають промерзлі <i>журавлі</i>.</p>
<p>І проминає давній <i>літописець</i> —<br />
нахиленим при свічці силуетом —<br />
і пише й пише гусячим пером,<br />
і стиха надиктовує собі:<br />
“Року 1638… о середопостю…<br />
потратили козаків старших, що їх козаки видали,<br />
того то Павлюка, і Василя Томашика,<br />
і Сахна Черняка, котрий ся їх ужаловавши,<br />
сам поїхал з ними добровольне”.</p>
<p>І свічка гасне на вітрах історії.</p>
<p>І пропливають <i>вишки й терикони,</i><i> </i><i><br />
ковші і крани, труби і лебідки</i>.</p>
<p>Ряхтить вогнями промислове <i>місто</i>.</p>
<p>Гніздо <i>лелека</i> мостить на стовпі.</p>
<p><i>Сучасна жінка</i>, в скверику на лаві,<br />
похитує коляску на ресорах,<br />
щось конспектує з книжки, мимоволі<br />
півголосом повторює слова:<br />
“ЛІТОПИС ЛЬВІВСЬКИЙ”… “НАУКОВА ДУМКА”…<br />
САХНО ЧЕРНЯК… ПОЇХАВ ДОБРОВІЛЬНО…</p>
<p>І, вражено провівши віз очима:</p>
<p>ПОЇХАВ З НИМИ… ДОБРОВІЛЬНО… САМ!</p>
<p>І вже комп’ютер електронним голосом<br />
Повторює закладену програму:<br />
САХНО ЧЕРНЯК… ПРОЕКЦІЯ В МИНУЛЕ…<br />
ПОЇХАВ З НИМИ… ДОБРОВІЛЬНО САМ…</p>
<p><i>Перший програміст</i><i> </i><i><br />
</i><i>(людина вже наступного століття, </i><i><br />
</i><i>при пульті регулюючи реле)</i><i></i></p>
<p>Не може бути. Чому ж в такому разі<br />
він залишився зовсім невідомою постаттю в історії?<br />
Якась побіжна згадка у “Львівському літописі” — і все.<br />
Виходячи з художнього потенціалу народу,<br />
саме його мав би оспівати народ.<br />
Про братів азовських складено думу, а про нього ні?!</p>
<p>(Світлові імпульси переміщуються,<br />
від чого в темряві зникає віз)</p>
<p><i>Другий програміст</i></p>
<p>Можливо, у старовину<br />
поодинокі випадки порушення суспільної етики<br />
давали більший коефіцієнт громадського резонансу,<br />
а гіперфункція героїзму<br />
набувала характеру ширших епічних уніфікацій.</p>
<p><i>Перший програміст</i></p>
<p>Але як поети могли прогледіти таку постать у віках?<br />
Подиву гідна велич ніким не оціненого подвигу<br />
могла б стати об’єктом соціально-психологічного дослідження<br />
цілого комплексу езотерично закодованих рис нації.</p>
<p><i>Другий програміст</i></p>
<p>Це навіть не подвиг,<br />
це швидше відноситься до категорії подвижництва.<br />
Момент жертовности як катарсис спокути,<br />
моральна підзвітність самому собі.</p>
<p><i>Перший програміст</i></p>
<p>Слово “підзвітність” в даному контексті<br />
вимагає коректив чисто термінологічних<br />
і свідчить про сугестивну інерційність стереотипізації мислення.<br />
Можливо, це просто генетично усвідомлена потреба<br />
утримати духовний баланс в життєво перспективній позиції.<br />
Один тепер уже невідомий філософ колись висунув<br />
своєрідну гіпотезу морально-психологічної компенсації<br />
за умов фізичної анігіляції як іманентного стимулу<br />
екстремально неординарних людських вчинків,<br />
неадекватного для різного типу індивідуальностей.</p>
<p>(Все поринає у пітьму)</p>
<p><i>Другий програміст</i><i> </i><i><br />
</i><i>(в суцільній темряві лиш голос)</i><i></i></p>
<p>Трансформатор перегорів. Порушена когенентність.<br />
Узгоджене протікання в часі кількох процесів<br />
не допускає різкої зміни фаз.</p>
<p><i>Перший програмість</i></p>
<p>Але нічого. Стеж за індикатором.<br />
Увага! Тиша. Натискаю. Є!</p>
<p>І знову з пітьми проявився <i>віз</i>.<br />
На ньому троє, зв’язані, закуті.<br />
<i>Павлюк</i> — обличчя звернуте до неба.<br />
<i>Томиленко</i> — утупившися в землю.<br />
<i>Сахно Черняк</i>, той навіть і дрімає,<br />
похитуючись звично на вибоях.</p>
<p><i>Сахно Черняк (ні з того і ні з сього)</i></p>
<p>Тьху, гидомире!</p>
<p><i>Томиленко</i></p>
<p>Ти чого?</p>
<p><i>Сахно Черняк</i></p>
<p>Сказитись!</p>
<p>Приснивсь Іуда. Ходить, придивляється,<br />
кого б поцілувать, щоб не сахнувся.<br />
Я ж, каже, зрадив тільки раз, однісінький, —<br />
і щоб ото буть проклятим навіки?!<br />
Людської ласки хочу. Одроблю.<br />
Та цмок мене отут десь коло вуха.<br />
Тьху, гидомире! Як жалом лизнув.</p>
<p><i>Павлюк</i></p>
<p>Таке і на печі не приверзеться.</p>
<p>(На місці їде <i>віз</i>. Поблимують на пульті<br />
сигнальні індикатори. Табло)</p>
<p><i>Томиленко</i></p>
<p>Диви, на землю скільки птиці впало.<br />
Така холодна повесінь. З полів<br />
сніг не зійшов. А вчора накрапало.</p>
<p>Саме окидь на журавлів.</p>
<p>Оце ж летять іздалеку ключами.<br />
Ти чув учора, як вони кричали?<br />
Ой, скільки ж їх, обмерзлих журавлів!</p>
<p><i>Сахно Черняк</i></p>
<p>А я колись такого одігрів.</p>
<p><i>(Ногою б’є об ногу </i><i><br />
</i><i>і, вибиваючи зубами третяка, наспівує)</i><i></i></p>
<p>“Ой, ту-дду-ду-ду!<br />
Як я буд-ду<br />
Дівчину любити!..”</p>
<p><i>Перший програміст</i></p>
<p>Звичайна інтерференція при збуренні когерентних хвиль.<br />
Заклади програму в комп’ютер,<br />
хай створить думу про Сахна Черняка.</p>
<p>Роблять якісь записи, підрахунки, закладають в комп’ютер.<br />
У комп’ютері щось гарчить, кашляє,<br />
Чутно камертональний звук настроюваного апарата.</p>
<p><i>Сахно Черняк</i> дивиться на цих людей, вони на нього, —<br />
і так вони розминаються у віках.</p>
<p><i>Павлюк</i><i> (люто кричить)</i><i></i></p>
<p>Негайно злазь! Кажу тобі, негайно!<br />
Ну, хай вже ми. А ти куди, а ти?!<br />
Ніхто про тебе й словом не згадає,<br />
ані в піснях про тебе заридає!</p>
<p><i>(Руками задубілими в кайданах, </i><i><br />
</i><i>напружився, і все-таки зіпхнув)</i><i></i></p>
<p><i>Сахно Черняк</i> спіткнувся, доганяє…</p>
<p>Мигтять на пульті електронні зорі.</p>
<p><i>З комп’ютера</i> чутно якесь потріскування.<br />
Крізь технічні шуми і потік інформації<br />
проривається трагічний речитатив <i>думи</i>:</p>
<p>“Із города Боровиці (Черкаська область) то не тумани</p>
<p>                                  великі вставали,</p>
<p>То Павлюка (гетьман нереєстрового козацтва)</p>
<p>із Томиленком (початок XVII століття)</p>
<p>        уночі безоружних ізв’язали…</p>
<p>Два брати кінних, а третій піший-пішаниця,<br />
За кінними братами поспішає,<br />
За стременечка хватає…”</p>
<p><i>Сахно Черняк</i>, задихаючись, біжить на місці,<br />
спотикається об крижані вибої дороги.<br />
Йому тим тяжче, що руки скручені за спиною.</p>
<p><i>Сахно Черняк</i><i> </i><i><br />
</i><i>(кричить навздогін Павлюку і Томиленку)</i><i></i></p>
<p>Я все одно вас дожену… Це ж вам не у степу верхи…<br />
Так той же тих… за стремена хапав…<br />
А мені вас що… за кайдани хапати?..<br />
Що ж ви мене… покинули… як обмерзлого</p>
<p>                        журавля на дорозі…</p>
<p>Мені ж там… з вами… тепліше…</p>
<p>Повз нього пролітають стовпи високовольтної мережі —<br />
як скелети зачаклованих лицарів.</p>
<p><i>1984</i></p>
<p>

</p><div></div>