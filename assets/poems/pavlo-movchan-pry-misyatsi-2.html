<strong>Павло Мовчан – При місяці </strong>
<p>Все скрадливе, розрівняне, сріблясте,<br />
принаджує, мов куряву, припасти<br />
до шляху, заніміти, сріблом стать,<br />
яке позначить місячна печать.</p>

<div>




</div>

<p>А буде ж так: рівнинна рівнота,<br />
і нікому цей простір запитать<br />
про суть краси тонкої, наче плівка,<br />
про сухоцвіт, де не буває бджілка,<br />
про чисту воду, мертву, мов кришталь,<br />
про срібний світ, якого вже не жаль.</p>
<p>Хіба ж то сон, як все заціпеніло?<br />
Страх крейдою підводить стіни білі.<br />
І цілу ніч дзвенить голодна пилка<br />
про те, що вік — сніжинка-однокрилка.</p>
<p>***</p>

<div></div>