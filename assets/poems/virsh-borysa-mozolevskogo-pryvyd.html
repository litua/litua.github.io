<strong>Мозолевський Борис – Привид</strong>
<p>Мимо брам і світлих бань,<br />
Мимо ярих канн атласних<br />
За тобою біг горбань<br />
І благав твоєї ласки.</p>
<p>Не благав, а катував<br />
Поприлюдним тим благанням!<br />
Липень плавив тротуар,<br />
І смола на брук збігала.</p>

<div>




</div>

<p>Пожалітись — а кому?<br />
Люд у справах тік рікою.<br />
Ти тікала крізь юрму,<br />
Закриваючись рукою.</p>
<p>Щоки соромом пекло,<br />
Рот скривило переляком…<br />
Біля станції метро<br />
Він сидів і гірко плакав…</p>

<div></div>