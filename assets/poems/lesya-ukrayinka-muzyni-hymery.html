<strong>Леся Українка – Музині химери</strong>
<p><em>(Гумореска)</em></p>
<p>Поет</p>
<p>(сидить за столом, крутить в руках перо над білим аркушем паперу; крутить довго, але папір все зостається білим. Зітхає)</p>
<p>Ой музо-чарівнице,<br />
ти, вірна помічнице,<br />
прилинь до мене з неба!<br />
Муза</p>
<p>(прилітає невидимкою з невідомого краю, але, здається, не з неба. По голосу чутно, що вона «не в настрою»)</p>
<p>Чого тобі ще треба?<br />
Поет</p>
<p>Ох люба, не питай…<br />
Муза</p>
<p>Як так, то прощавай!<br />
Поет</p>
<p>(почуває, що муза хоче зникнути, і хапається затримати її)</p>
<p>Спитай, чого не треба<br />
нещасним слугам Феба!<br />
От працювати мушу,<br />
щоб підживити душу,<br />
на вбраннячко дружині,<br />
на забавки дитині,<br />
собі ж хоч би на хліб…<br />
Муза</p>
<p>(з понурим сарказмом)</p>
<p>Мені ж на що? на гріб?<br />
Поет</p>
<p>Не химеруй, кохана,<br />
бо мусимо до рана<br />
списати сей папір.<br />
Муза</p>
<p>Ти, наче землемір,<br />
призначуєш границі<br />
для «музи-чарівниці»…<br />
Поет</p>
<p>(радісно)</p>
<p>Тісні тобі границі?<br />
Достанем ще з полиці!<br />
(Хоче достати ще паперу)</p>
<p>Муза</p>
<p>(спиняє його)</p>
<p>Не поспішай, ще час!<br />
Дозволь тебе спитати:<br />
Який «сюжет» у нас?<br />
Поет</p>
<p>(не завважає іронії в питанні музи. Заклопотано)</p>
<p>Тобі се ліпше знати…<br />
Муза</p>
<p>Ах, так? Се кепська справа.<br />
(Безгучно сміється, але поет таки чує той сміх – серцем)</p>
<p>Поет</p>
<p>Не будь така лукава!<br />
Ні, музо, будь гречненька,<br />
дотепна, чепурненька,<br />
а про сюжет дарма,<br />
не треба нам ярма!<br />
Нам треба лиш настрою,<br />
ми очаруем грою<br />
відтінків, барв і слів.<br />
Муза</p>
<p>Так всякий би волів!<br />
Поет</p>
<p>Нам треба трохи злості,<br />
і ніжності, і млості,<br />
жорстокості, й любові,<br />
і сміху, й сліз, і крові,<br />
і святості, й розпусти…<br />
Муза</p>
<p>(сердито)</p>
<p>Гороху і капусти!<br />
А ще чого? Скажи!<br />
Поет</p>
<p>Єдина, поможи.<br />
(Складає благально руки, муза обертається до нього плечима і скандує собі на пальцях щось без слів, зовсім у невідповідному ритмі. Поет починає гніватись.)</p>

<div>




</div>

<p>Та доки ще благати?<br />
Ти мусиш помагати!<br />
Се слово тямиш – «мус»?<br />
Муза</p>
<p>(байдужо)</p>
<p>До нього рима – «дзус»,<br />
нічого я не мушу<br />
і пальцем, знай, не рушу.<br />
Не я тобі служу,<br />
а ти мій раб, ще й вірний,<br />
ти мусиш буть покірний<br />
всьому, що накажу.<br />
Звелю писати оди…<br />
Поет</p>
<p>(роздратовано перебиває)</p>
<p>Сто літ як вийшли з моди!<br />
(Ущипливо)</p>
<p>Осмілюсь довести –<br />
тепер не в моді й ти.<br />
Якби дізнались друзі,<br />
що я молюся музі,<br />
то був би й сміх і жаль,<br />
попав би я в шпиталь,<br />
неначе божевільний…<br />
Муза</p>
<p>(ображена)</p>
<p>Прощай. Тепер ти вільний.<br />
Живи собі по моді!<br />
(Зникає.)</p>
<p>Поет</p>
<p>(з одвагою розпачу)</p>
<p>Давно б так!.. я в пригоді<br />
поможу й сам собі,<br />
не пропаду в журбі.<br />
(Хапає перо і пише, що тільки на думку спадає, але спадає таки небагато, через те, що, погризши досхочу перо, поет починає гризти олівець. З тяжкою бідою записує половину потрібного числа аркушів, зітхає ще важче, ніж перед початком роботи.)</p>
<p>Нехай вже завтра докінчу…<br />
Чи ще багато – полічу…<br />
(Лічить листки.)</p>
<p>Перечитати б… Страшно щось…<br />
Ну що, як знову «не вдалось»?<br />
Та ні, читати не потрібно,<br />
Воно написано так дрібно,<br />
а тут і світло гасне…<br />
Все до ладу…<br />
(Задумується.)</p>
<p>Прекрасне<br />
убрання справлю їй – муар, –<br />
дадуть чималий гонорар.<br />
Се буде свято їй тепера…<br />
А тая муза, то химера!<br />
То стародавня байка, міт…<br />
(Задумується глибше.)<br />
Чого се на душі, мов гніт?<br />
Так якось… мов оскома…<br />
От, просто перевтома!<br />
Ще й сам собі я заважав,<br />
чогось у думці розважав<br />
про речі давнії, забуті,<br />
хто зна коли й від кого чуті,<br />
і так мене кортіло<br />
їм дати душу й тіло.<br />
Але даремна та жага,<br />
ніхто ж не дасть мені й шага<br />
за ті немодні хрії.<br />
(З болем.)</p>
<p>Та гарні тії мрії.<br />
Такі хороші та здатні,<br />
аж тане серденько в мені!<br />
(Нестямився, як узяв до рук перо і став писати на яких попало клаптиках, шпарко, ретельно, у радісним блиском в очях.)</p>
<p>Муза</p>
<p>(некликана з’являється і ніжно обіймає поета)</p>
<p>Прости! хоч я не в моді!..<br />
Поет</p>
<p>(палко стискає її)</p>
<p>Без тебе житн годі!!!</p>
<p>10.07.1909</p>

<div></div>