<strong>Марта Тарнавська – “Людина вийшла у безмежне море…” </strong>
<p>Людина вийшла у безмежне море<br />
із приладом наївного рибалки,<br />
щоб привид щастя, вимріяний змалку,<br />
ловити так, як ловлять альбакора.</p>
<p>Щоб уловити те, що невловиме,<br />
якої віри треба і любові!<br />
Чи знаєш хоч, завзятий риболове,<br />
своєї жертви вигляд або вимір?</p>

<div>




</div>

<p>Чи не женешся за китом із казки,<br />
щоб власний зміст в стару вложити раму?<br />
Чи всім Агабову потрібно драму<br />
зіграти знов до повної поразки?</p>
<p>Ах, не радій, як клюнуло нарешті,<br />
як в гордому змаганні переміг ти:<br />
з уловом нікуди тобі побігти,<br />
додому добичі не забереш ти,</p>
<p>не донесеш до побережжя Лети.<br />
Хіба, як доля щедра і ласкава,<br />
тоді повернешся у рідну гавань<br />
з обгризеним акулами скелетом.</p>
<p>1962</p>

<div></div>