<strong>Руданський Степан – Хлопці-молодці…</strong>
<p>Хлопці-молодці,<br />
Пийте, гуляйте!<br />
Жваві дівчата,<br />
Хлопців кохайте!</p>
<p>Бо весна одна —<br />
Згадайте, люди!<br />
І в нас другий раз<br />
Весни не буде!..</p>
<p>Шумує вино,<br />
І мед і пиво…<br />
Склянками, хлопці!<br />
Чарка не диво!..</p>
<p>Пийте за личка,<br />
За чорні брови!<br />
Нехай дівчата<br />
Будуть здорові!</p>
<p>Музики грають,<br />
Смичками мають;<br />
Жваві дівчата<br />
На вас моргають!..</p>

<div>




</div>

<p>Обійміть дівча,<br />
Котра вам мила!<br />
Танцюйте, хлопці,<br />
Поки є сила!</p>
<p>Не знати, що рік<br />
Дівчатам скаже…<br />
Може, не одна<br />
Косу зав’яже…</p>
<p>Може, й з нас котрий<br />
Піде між люди,<br />
Зав’яже дівча,<br />
Господар буде!..</p>
<p>Тоді не пора<br />
Буде гуляти,<br />
Тоді не пора<br />
Буде й кохати…</p>
<p>Хлопці ж молодці,<br />
Пийте, гуляйте!<br />
Жваві дівчата,<br />
Хлопців кохайте!..</p>

<div></div>