<p>І тиша. І гори. І небо, й ріка,<br />
Що зорі шліфує в собі об каміння.<br />
В незрушнім повітрі сторожкість така,<br />
Мов скоїтись має якесь потрясіння.</p>
<p>Вслухайся, завважуй: дихнув вітерець —<br />
І глипнуло око, що з обрію стежить.<br />
Провалля зітхнуло, як в темряві мрець,<br />
Котрому воскреснути зараз належить.</p>
<p>Зненацька ножі полум’яні з–за хмар<br />
Відрізали землю від неба нещадно.<br />
Незриме кресало черкнуло: удар! —<br />
І реготом простір озвався всевладно.</p>
<p>Над темними скелями тінь від руки.<br />
Відбились берізки в захмарній зіниці.<br />
І я поринаю в біблійні віки,<br />
Що котять Іллю в грозовій колісниці.</p>

<div>




</div>

<p>В рудому волоссі іскриться, гримить,<br />
А голос гойдає небесні відроги.<br />
Завісу відгорнуто тільки на мить —<br />
Там інші світи, потойбічні дороги…</p>
<p>Ударте, копита, в висотах крутих —<br />
Вам вірять, вас ждуть у моєму народі.<br />
А я пожалію безкрилих — отих,<br />
Що бачать живе лиш у власнім городі.</p>
<p>Рушайте, булані, і сотнею рал<br />
Заорюйте шлях, де тюпачили ниці.<br />
Можливо, це знає лиш дикий марал:<br />
Є вирок у тій грозовій колісниці.</p>
<p><em>07.02.1986, Сибір</em></p>

<div></div>