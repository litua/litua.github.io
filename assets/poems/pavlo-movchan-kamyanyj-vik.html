<strong>Павло Мовчан – Кам’яний вік </strong>
<p>О камене битий! Відкритий, терплячий!<br />
В тобі чітко душу приховану бачу<br />
і стиснуте чую мовчання в тобі,<br />
у тебе учусь зосереджувать біль…<br />
Упертості вчуся, але не байдужжя,<br />
та рухатись вільно не годен і ти,<br />
відкрите тобі і мені надовкружжя, —<br />
на груди мені хтось тебе накотив?<br />
Ми грузнемо в землю поволі обоє;<br />
лиш думати вільно мені під тобою,<br />
і, втиснутий в землю вагою твоєю,<br />
спорідненість чую — я з нею, я з нею.<br />
Надгробком ти став мені, камене, власним,<br />
пристанням моїм і щитом — одночасно.<br />
Ти входиш все глибше у мене щодня,<br />
а страх входить в жили і кров зупиня…<br />
Тягар твій у груди втискається тупо,<br />
і прагну розтиснуть твою шкаралупу,<br />
і нігті вганяю в пощерблений бік,<br />
але розщепити не можу твій вік.<br />
О камене! Звідки ти? З Трої якої?<br />
Які ти слова приховав за щокою?<br />
Чого ж ти подосі уперто мовчиш?<br />
Коли ж ти обізвешся словом, коли ж?<br />
Та тиск його дужчає, важча мовчання,<br />
з грудей витиска він питання останнє,<br />
зривається з вуст моїх перша печать:<br />
— Допоки на грудях ти будеш лежать?</p>

<div>




</div>

<p>***</p>

<div></div>