<strong>Василь Стус – Тагіл. Зима. Шістдесят перший рік…</strong>
<p>Тагіл. Зима. Шістдесят перший рік.<br />
I я солдат, що після всіх скорочень<br />
попав сюди — докантувати строку,<br />
одержав за зразкове воєнробство<br />
(були солдатські жарти — воєнраб)<br />
увільнення.<br />
Напевне, цілий рік<br />
проживши між боліт, ялин, казарм,<br />
до міста не показуючи носа,<br />
я звикнув пити був (замість горілки —<br />
трійний одеколон). Онучі прати<br />
хоч раз на місяць. Згадувать дівчат,<br />
що буцімто в житті одним і снили,<br />
аби мені віддати свій вінок.<br />
Пускати в діло свій солдатський пасок,<br />
розповідать солоні анекдоти.<br />
Навчився сачкувати так майстерно,<br />
немов солдат, що добуває строк.<br />
Отож — Тагіл. Не пам’ятаю — парк<br />
чи сквер міський зібрав великий натовп<br />
щасливих гаволовів: школярі,<br />
студенти, металурги, кагебісти,<br />
наш брат солдат, старі пенсіонери —<br />
дивилися на виставку собак.<br />
I то було видовище, скажу вам:<br />
орденоносні пси — могутні груди,<br />
обвішані медалями, а морди —<br />
пихаті, як в заслужених митців<br />
чи лаврейованих міліцйонерів —<br />
подзенькуючи бляшками, проходять,<br />
зневагою вшановуючи натовп,<br />
а біля них, тримаючи побожно<br />
ланцюг, — щасливі власники собак.<br />
О мить блаженства — і людей і псів!<br />
Одні — щасливі ницістю своєю<br />
і пpиналежністю чотиpиногим<br />
так низько хиляться благочестиво<br />
пеpед  Н і ч и м,  що зветься зокіл.<br />
А дpугі — на хpебтах своїх довгастих<br />
несуть такий тягаp своєї слави,<br />
аж закипає від обpази кpов<br />
в собачім сеpці: ось воно, мовляв<br />
мистецтво для безpогих. Гніт тяжкий<br />
зумисних демокpатій.  П е p е д   к и м<br />
демонстpуватимем ясновельможність<br />
своїх заслуг і подвигів ? Кого<br />
вщасливлювати власною явою ?<br />
К о м у  показувати псову міць,<br />
деpжавну гоpдовитість і незламність ?<br />
Я був у натовпі. Я був  н і к и м.<br />
Я соpом відчував за власну ницість,<br />
за воєнpабство. I безміpний жаль<br />
виповнював мою голодну душу,<br />
що я не пес. Оpденоносний пес.</p>

<div></div>