<strong>Павло Мовчан – Відлітаюча земля </strong>
<p>В країні мук, в країні страхородній,<br />
в якій лопата — перший інструмент,<br />
де в глину обернувся храм господній<br />
і став піском несхибний постамент, —<br />
самітній дух блука в бетонних стінах,<br />
торка панелі — виходу шука…<br />
Та все намарне: мурами країна<br />
обнесена, а брами — на замках…<br />
І бите шкло посіяне навколо,<br />
аби ступав лиш безтілесний дух,<br />
на тіло, знікудишніле і кволе,<br />
скрізь позначає криком кожен рух…<br />
Воно, всі муки вивчивши й тортури,<br />
ніби в футляр, занурюється в тінь;<br />
і наче обрій, скрізь рухомі мури,<br />
і колючки в легенях, в животі…<br />
Лише душа, немов сторонній свідок,<br />
запам’ятовує, усе бере на карб…<br />
Земні страждання бачить Бог-всевіда,<br />
та дивиться він байдуже з-за хмар<br />
на те, як землю віють на вітрах лопати,<br />
як в небо батьківщина відліта:<br />
кістки, горшки, просіяні крізь ґрати,<br />
й усі віки, родюча ріднота…<br />
Все відліта за вітром: ґрунт, насіння,<br />
вода з джерел і дерева з корінням,<br />
і відлітає здротянілий крик,<br />
лиш зостається донний материк,<br />
на сірі мури, замкнені, рухомі…<br />
І дивиться верховний вартівник<br />
на куряву — і засина від втоми…</p>

<div>




</div>

<p>***</p>

<div></div>