Юрій Андрухович – На останні гроші придбавши лайнер…<p>На останні гроші придбавши лайнер,<br />
я вбираю очима, писком і мозком<br />
вознесіння в небо стрімке, негайне.<br />
Піді мною, як кажуть англійці, Москов.</p>
<p>Я злітав, а знизу мені махали<br />
сто розлук, сто крил в екстазі шаленій,<br />
рок-зірки, блудниці, посли, генерали,<br />
цар Іван і цар Пушкін. Безсмертний геній</p>
<p>теж махав з постаменту (прощай, друзяко!<br />
Вже тебе не побачу. У нас, під Львовом,<br />
тебе скинули з неба недавно яко<br />
шарлатана і блазня, як мотлох, словом).</p>

<div>




</div>

<p>Я злетів. Чи протягнеш, Москво, без мене?<br />
Що поробиш — мушу бути південніш.<br />
Залишаю слово своє вогненне.<br />
Все одно без мене буде нужденніш</p>
<p>у твоїх безоднях, кохана Мекко,<br />
до якої вбогі плазують плазом.<br />
Але ти від нас тепер так далеко,<br />
що стає маразмом “навіки разом”!</p>
<p>Добрий вечір, небо і хмари з вати!<br />
Спи спокійно, місто кольору крові!<br />
Я лечу додому колядувати.<br />
Ірванцю назустріч, Неборакові.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>