<p>Помруть чи ні римовані рядки —<br />
Істотно,<br />
Та не цим піклуюсь нині:<br />
Чим стану я, коли мої кістки<br />
Камінням зробляться в могильній глині?</p>
<p>Невже нічим?..<br />
Адже ж я жив, я був<br />
Не каменем в ярку, не мінералом.<br />
Чи марно я пекельний гарт здобув,<br />
Йдучи між лезом і зміїним жалом?</p>
<p>Заради чого стільки сліз і мук,<br />
Терзань і зрад, що випалили душу?<br />
Заради рими, від якої звук<br />
Утвердити в людському серці мушу?</p>
<p>Хіба ж у пісні добрій чи лихій<br />
Є сенс, коли ти сам —<br />
Лише химера;<br />
Коли життя — це тільки гра стихій,<br />
А не розумно витворена сфера?</p>
<p>Відстороніться ті, хто кулаком<br />
Мені втовкмачував гірку облуду.<br />
Кінець мій<br />
Не під глиняним горбком —<br />
Я знаю, що кінця ніде не буде.</p>
<p>А вас-бо жаль, старі товариші,<br />
Що натрудили мозок і долоні:<br />
Кінця нема —<br />
Є тільки сон душі.<br />
Спочинок у божественному лоні.</p>

<div>




</div>

<p>І скільки тисяч літ —<br />
Не в тому суть:<br />
Для вічності це тільки мить єдина.<br />
Відтак захмарні крила понесуть<br />
Туди, де має вирости людина.</p>
<p>Це знову будеш ти —<br />
Не інший, ні.<br />
Спочатку звідаєш і щастя, й скруху.<br />
А те, що пам’ять втратить уві сні —<br />
Лиш дріб’язок земний,<br />
Не досвід духу.</p>
<p>Світ — не годинник.<br />
Еталон новий<br />
В почесному кутку для нього вішай.<br />
Як може Всесвіт бути неживий?<br />
Невже він<br />
Од комп’ютера простіший?</p>
<p>Збагни хоч це — у баченні яснім<br />
Це теж прийняти можна за основу:<br />
Ти є лиш Інформація у нім…<br />
Або Число…<br />
Або одвічне Слово.</p>
<p>Бог чи Ідея —<br />
Думка не нова.<br />
Навчись нарешті міркувати строго.<br />
О назви, назви…<br />
Ви —лише слова,<br />
Та як міняєте людську дорогу!</p>
<p><em>01.11.1986</em></p>

<div></div>