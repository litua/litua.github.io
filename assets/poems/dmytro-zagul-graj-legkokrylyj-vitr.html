<strong>Дмитро Загул – “Грай, легкокрилий вітре, на полі…”</strong>
<p>Грай, легкокрилий вітре, на полі,<br />
Думку тужливу, сумну,<br />
Я ж защебечу, як пташка на волі,<br />
Пісню веселу – чудну!<br />
Що мені доля, та мачуха люта?<br />
Я своїй долі творець!<br />
Що мені горе, недоля, отрута?<br />
Всьому наступить кінець!<br />
Горе скінчиться, осушаться сльози!<br />
Щастя зблисне нам знов!<br />
З серденька щезнуть холодні морози,<br />
Серце зігріє любов!<br />
Хмари ті чорні, що небом несуться,<br />
Геть розбіжаться кудись!..<br />
Трави й квітки по полях розів’ються,<br />
Доля прилине колись!</p>

<div>




</div>

<p>ІЗ РАННІХ ПОЕЗІЙ, З ЦИКЛУ “ВЕСНЯНІ МРІЇ”</p>

<div></div>