<strong>Антонич Богдан-Ігор – Тернина</strong>
<p>Немов метелик полум’яний,<br />
на кущ тернини сонце сіло.<br />
У твої очі синьо-тьмяні<br />
дивлюсь натхненно і несміло.</p>

<div>




</div>

<p>Коли нас ніч розділить сонних,<br />
серця заб’ються в нас окремо,<br />
щербатий місяць снами томить,<br />
чарує мертво і зелено.<br />
Та не лякайся, моя люба,<br />
спокійно тої жди хвилини,<br />
коли коханням день окрилить,<br />
коли весна на кущ тернини<br />
метелик сонця знов пришпилить.</p>
<p><em>29 березня 1935</em></p>

<div></div>