<strong>Павло Мовчан – Наприклад, дерево </strong>
<p>Дуб-небодержець взеленив повітря<br />
і наслухає, як кружеля земля на корені.<br />
Чи ж під стопою рухається й світ?<br />
І по слідах народжується камінь?<br />
…Ой ти, любий-перебірничку,<br />
ходиш кругло по камінчику!<br />
На підошвах ні пилиночки,<br />
розтираєш білі дниночки…<br />
Вибираєш найкоштовнішу, шовковисто-білішу,<br />
і відпечатавши насмолені підошви,<br />
гадаєш, слід полишив, відчувши рух свого ж<br />
рухоминання,<br />
а в крові — сімені бентежне дозрівання, але, але<br />
велеречиві<br />
рухи витворюють у глині порожнини, в опуклий<br />
зліпок кидають жарини<br />
і ночі ждуть… ждуть ночі… ночі ждуть…<br />
Сіда на листя смерку каламуть, як по грозі, по<br />
зливі, по днюванні,<br />
але весь сенс в повільнім проростанні, не по землі,<br />
а вглибину настійно<br />
стремить хребет у небо самостійно: і виростать, і<br />
тверднуть щодоби,<br />
щоб підіймати простір голубий… упершись коренем<br />
розпалистим<br />
у камінь, і упиватися струмливими роками.<br />
Чим глибше в землю, тим у небо вище…<br />
Галузиться двобічне коренище,<br />
аби утримать в кімлі хмаролет,<br />
аж хрускає розтягнутий хребет…<br />
І стука жолудь у блакитне днище,<br />
а на руках у тебе кам’янище,<br />
і під ногами — камінь: розітруть…<br />
І колом ходить побіліла путь,<br />
що ні зійти не можна, ні зітхнуть,<br />
щоб не зронить на себе тягарище.<br />
А ти, любий перебірничку,<br />
треш водицю на камінчику,<br />
на долонях ні росиночки,<br />
розмололись білі дниночки…</p>

<div>




</div>

<p>***</p>

<div></div>