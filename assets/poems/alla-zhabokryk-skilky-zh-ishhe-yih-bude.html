Алла Жабокрик – Скільки ж іще їх буде?<p>Скільки ж іще їх буде? Розумних, гордих, гарячих.<br />
Тих, хто нічого не значить. Хто не запалює груди.<br />
Хто тебе ніжно цілує. Зранку заварює каву.<br />
З ким тобі просто цікаво. З тим, хто в тобі не пульсує.</p>
<p>Скільки ж іще їх буде? Вірних, чутливих і тихих.<br />
Тих, хто покине у лихо. Мовчки піде і забуде.<br />
Тих, хто не терпить відвертих. Хто буде вічно спішити.<br />
З ким не захочеться жити. З ким не захочеться вмерти.</p>
<p>Скільки ж іще їх буде? Зазнаних, гарних, терплячих.<br />
Тих, хто тебе не побачать. Хто тебе точно осудить.<br />
Хто тебе впише у серце, мов в комунальну квартиру.<br />
Хто іще зникне красиво, та іще точно вернеться.</p>

<div>




</div>

<p>Скільки ж іще їх буде? Відданих, ніжних і вдячних.<br />
Кого я за все не пробачу. Хто просто в мені перебуде.<br />
Хто просто в мені заночує, допоки тебе не зустріну.<br />
Допоки шукатиму віру. Допоки тебе я не чую..</p>
<p>Заради всього святого,<br />
скажіть мені — скільки їх буде?</p>
<p>автор: <a href="http://onlyart.org.ua/?page_id=44244"><strong>Алла Жабокрик</strong></a></p>
<p></p>

<div></div>