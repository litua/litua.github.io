<strong>Микола Руденко – Граки відлітають</strong>
<p>Граки зимують десь на Україні.<br />
Вони в мордовське небо піднялись —<br />
І потемніло всюди. Чорні тіні<br />
На землю кинула холодна вись.</p>
<p>Дивлюсь — і заздрю: десь по нашім<br />
полю<br />
Гулятимуть ці птахи до весни.<br />
Усе живе на світі має волю —<br />
А в мене вільні, може, тільки сни.</p>
<p>Та цур йому! В моїх очах сьогодні —<br />
Дніпровські кручі, голі явори<br />
І схожі на граків школярські сотні,<br />
І ковзанка зимової пори.</p>

<div>




</div>

<p>І перший сніг, та гамір біля школи.<br />
Що мушу я зробити, малюки,<br />
Щоб з вас ніхто не потрапляв ніколи<br />
У край, де влітку селяться граки?</p>
<p>І як мені свій норов налигати,<br />
Щоб менше лиха знати на віку?..<br />
Багато днів. І віршів теж багато,<br />
Але ж те саме в кожному рядку.</p>
<p>Не криючись уже, стогну і плачу.<br />
Хоч горда стійкість — заповідь моя…<br />
Болить душа. Суди мене, читачу,<br />
Якщо у цьому винен тільки я.</p>
<p><em>10.11.1980</em></p>

<div></div>