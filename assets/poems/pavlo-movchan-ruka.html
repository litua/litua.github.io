<strong>Павло Мовчан – Рука </strong>
<p>Тільки й видно було, що руку,<br />
а за нею не розпізнати імені,<br />
ані змісту очей, ані жодного звуку.<br />
Тільки широка долоня, ширша за світ.<br />
Гойдати колиску, місити тісто, пестить тиху кульбабу.<br />
О руко!<br />
Няньчиш вогонь, запліднюєш землю<br />
і кладеш камінь на межі з холодом,<br />
благословення твоє п’ятиперсте відкриває простір,<br />
вперед простерта — іде… іде… дорога…<br />
Піднята вгору — то спрага неба,<br />
і зшивається очерет, щоб падать на землю,<br />
і підноситься вежа, щоб далеко глянуть з-під руки.<br />
За небом — небо, за обрієм — обрій,<br />
а внизу — джерела,<br />
ось тут — рука лягає на землю: насіння,<br />
ось тут — це оселя, криниця, нива,<br />
тут — це ти,<br />
утверджую себе рукою,<br />
рукою впотужнюй,<br />
відкривай долоню — хай будуть друзі,<br />
здрастуйте, ви!<br />
З руки в руку — щирість,<br />
передай келих,<br />
поділи хліб,<br />
візьми цілушку<br />
і приклади до серця руку…<br />
Рука, що стискає горло,<br />
завжди скоцюрблена —<br />
в гнізді долоні вигріває камінь,<br />
вона ділить землю на схід і захід,<br />
вказівним пальцем визначає північ<br />
і тицяється на південь — вода скляніє.<br />
Все мало, мало,<br />
бо т а м її т у т.<br />
О руко, будь проклята!<br />
Бо ти наділа залізні наперстки і пустила вогонь,<br />
зашморг пустила гуляти по світу<br />
і кинула камінь в простерту долоню.<br />
Трухне колиска, гіркне тісто,<br />
але назустріч встає долоня<br />
і ловить стріли.<br />
О руко-рученько, листочку кленовий,<br />
губами виймаю стрілу<br />
і цілую пучки:<br />
велику, вказівну, середню, підмізинець, мізинчик…<br />
— Здрастуй, руко!</p>

<div>




</div>

<p>***</p>

<div></div>