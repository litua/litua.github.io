<strong>Олесь Гончар – Танкіст</strong>
<p>Сніги! Не сніги, а ріллі,<br />
Наорані смертю за мить.<br />
І хлопець — одне вугілля —<br />
Біля танка свого лежить.</p>
<p>Руку підняв до неба.<br />
Крик занімів на вустах.<br />
Бо жити б йому ще треба<br />
В незайманих десь містах,</p>
<p>Ще б чути довкола себе<br />
Той гомін прекрасних міст.<br />
Бунтуючи, зняв до неба<br />
Чорний кулак танкіст.</p>

<div>




</div>

<p>І руки його обгорілі<br />
Не хочуть такого кінця!<br />
І зуби аж сяють білі<br />
На спаленій масці лиця!</p>
<p>Бо то ж недомріяна мрія,<br />
То ж вірність його комусь —<br />
Напис на танку біліє:</p>
<p> <em> “Жди —</em></p>
<p><em>      я вернусь!”.</em></p>
<p><em>1945, Секешфехерварф</em></p>

<div></div>