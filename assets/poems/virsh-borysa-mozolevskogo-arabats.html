<strong>Мозолевський Борис – Арабатська Стрілка</strong>
<p>На Арабатській Стрілці коні<br />
Поважно йшли окрай води.<br />
І ружі — білі і червоні —<br />
Кивали нам із лободи.</p>
<p>Хіба із пам’яті зітреться<br />
Дорога та через піски,<br />
Сиваська сіль, стара фортеця<br />
І дотик Вашої руки?</p>

<div>




</div>

<p>І Ваша мова щирозлота,<br />
І це предивне відчуття,<br />
Що ти і світ — одна істота<br />
І, може, в цьому й суть буття?</p>
<p>Згасала смуга вечорова.<br />
Поволі танув профіль Ваш.<br />
Дві ружі — біла і червона —<br />
Дивились мовчки у Сиваш.</p>

<div></div>