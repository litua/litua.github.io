<strong>Павло Мовчан – В передчутті весни </strong>
<p>Ліс знеосіблений, відсирівши, розмивсь<br />
оскорбною пітьмавістю по сизім,<br />
і небо краплею провисло журно вниз,<br />
щоб засвітився зміст у вічній книзі.<br />
Я краплю дощову губами зняв<br />
з морозами гартованої гілки<br />
і пережив нову сторінку дня,<br />
збираючи по літерах, мов бджілка<br />
нектар життєвий — крихітки знання:<br />
і не зрадів, а смутком перейнявсь,<br />
не відокремивсь — розчинивсь у лісі,<br />
і ніби корінь вглибився у час,<br />
хоч туго розростались в цім замісі:<br />
грузькі сніги, а краплі дощові<br />
обтяжисті — перекосили плечі;<br />
і рвуться, рвуться нитки сирові,<br />
а краплі, наче крапки в кінці речень,<br />
такі місткі, осяжисті, змістовні,<br />
що в них весь світ поволі увійшов.<br />
О ягоди небесні, світоповні —<br />
отвердли ви, мов закипіла кров…<br />
По ягоді з повітряного грона<br />
викрапується піднебесний сік,<br />
і тане в роті, здрібнений, солоний,<br />
останній сніг, що на вітрах прогірк.<br />
А видовжені пучки чують весну:<br />
від ніжності наключується брость,<br />
о тільки б краплю злагоди — воскресне<br />
усе, що снігом в серці затяглось.</p>

<div>




</div>

<p>***</p>

<div></div>