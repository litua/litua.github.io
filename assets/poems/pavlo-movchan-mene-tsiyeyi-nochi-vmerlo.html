<strong>Павло Мовчан – “Мене цієї ночі вмерло так багато…” </strong>
<p>Мене цієї ночі вмерло так багато,<br />
так, ніби мову я раптово втратив,<br />
забув усі імення та слова,<br />
а на обличчі виросла трава.<br />
Мені приснилось те, що було явним:<br />
ти була з іншим у моєму травні,<br />
ім’ям чужим ти кликала мене,<br />
і дерево дзвеніло крижане,<br />
і сипавсь іній замість пелюсток,<br />
і видно було хід твоїх думок:<br />
сама про себе, про утіху й хіть…<br />
Та до пуття не міг я зрозуміть,<br />
навіщо стільки світла на ту зраду?<br />
Аби було видніше, куди падать?..<br />
І скло віконне падало на брук,<br />
яким ти сажу вишкребла із рук…<br />
Я склянками підошви собі зранив,<br />
і тінь липуча витікала з п’ят…<br />
Я бачив світло, що точилось в камінь,<br />
і било в очі, щоб не бачив втрат…<br />
То ти із мене витекла смолою,<br />
і бите скло тріщало під п’ятою…</p>

<div>




</div>

<p>***</p>

<div></div>