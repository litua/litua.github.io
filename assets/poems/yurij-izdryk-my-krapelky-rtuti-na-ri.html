Юрій Іздрик – Ми – крапельки ртуті на рівному полі…<p>ми – крапельки ртуті на рівному полі<br />
на сірій безмірній пустій площині<br />
рухливі прудкі досконалі і голі<br />
котитись навчились а жити – ще ні</p>
<p>щенячі забави щоночі щоднини<br />
тваринна захланність звірячий запал<br />
хоч крапелька кожна – це майже людина<br />
і світло тремтливе відлите в метал</p>
<p>але проступають пророцтва забуті<br />
і стеляться світом зневіра і страх<br />
а ми розтікаємось краплями ртуті<br />
по мінних..<br />
по мінних..<br />
по мінних полях</p>

<div>




</div>

<p>автор: <strong><a href="http://onlyart.org.ua/?page_id=48384">Юрій Іздрик</a></strong></p>
<p></p>

<div></div>