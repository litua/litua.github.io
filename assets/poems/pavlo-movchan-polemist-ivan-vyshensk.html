<strong>Павло Мовчан – Полеміст Іван Вишенський </strong>
<p><em>— О горкое твое панство! О окаянная твоя роскош!</em><br />
<em> О бедное твое весиле!</em></p>
<p><em>Іван Вишенський</em></p>

<div>




</div>

<p>Яко наг, яко благ перед вами — навстіжний,<br />
від зуроків ні голки, ні нитки нема,<br />
і кульбабка в устах — закипаюча ніжність,<br />
під ногами під босими ходить зима…<br />
Всю нерівність доріг, гостроту мандрівничу<br />
в свою плоть заскалив, холоднечу ввібрав,<br />
вгамував сум’ятливе повітря обличчям,<br />
зосередивши біль на кінечку пера.<br />
О цей крик на корі — ножова кровотеча,<br />
з щілин літер бив струм голосним джерелом,<br />
щоб забарвить теплом нахололу пустечу,<br />
де мовчання свою гіркоту стерегло!<br />
Звук розвітрений ніжність роздмухав,<br />
жар засипав червоний в глибокі рядки:<br />
«Слово суще — це свідчення духу,<br />
у якому твої розчинились думки».<br />
Згляньсь на поклик душі, на іржу під’язику,<br />
на широкість очей і убозтво руки;<br />
з кожним подихом в плоть входить простір безликий:<br />
оболонку душі розпошир на боки!<br />
Хай вмістилищем слів стануть жили — не горло,<br />
щоб, розтявши зап’ястя, ти міг написать:<br />
«Кожне слово лихе на вустах гріхотворних<br />
най навіки замкне металева печать!»</p>
<p>***</p>

<div></div>