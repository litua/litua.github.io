<strong>Борис Грінченко – Вона! Вона!</strong>
<p>Вона! Вона! Я бачу — між кущами<br />
Рукав уже з сорочки забілів;<br />
Ще мить одна — тремтячими руками<br />
Я стан її дівочий обхопив.</p>
<p>Ще мить одна — злилися ми устами…<br />
Вона прийшла, прийшла уже вона,<br />
Найкращий квіт між пишними квітками.<br />
Що нам дає багатая весна.</p>

<div>




</div>

<p>Гей, нахили свої ти, вишне, віти!<br />
Нехай тепер ніхто, ніхто на світі<br />
Не бачить, як я щастя повну п’ю!</p>
<p>Нехай ніхто — ні зорі, ані люди —<br />
Не відає, як пригорнув на груди<br />
До себе я коханую мою!</p>
<p><em>1888</em></p>

<div></div>