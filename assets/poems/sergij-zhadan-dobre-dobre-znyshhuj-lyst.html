Сергій Жадан – Добре, добре, знищуй листи…<p>Добре, добре, знищуй листи,<br />
стирай номери, пали мости,<br />
просто стирай, просто громи,<br />
ми вдосталь мали цієї зими.<br />
Знищуй коди, знищуй замки,<br />
теплі промені серед ріки,<br />
знищуй підозри, знищуй сміх,<br />
довіра сходила на нас усіх,<br />
тому знищуй те, що дісталось тобі,<br />
те, що вигадалося в боротьбі,<br />
те, що втратилося без жалю,<br />
те, що я і дотепер люблю.</p>
<p>Стирай адреси та імена,<br />
ти й далі лишаєшся така одна,<br />
таких як ти важко знайти,<br />
пали ці нікому не потрібні мости,<br />
пали книги, пали словники,<br />
готельні чортові рушники,<br />
постіль зі слідами чорнил,<br />
ошмаття прапорів та вітрил,<br />
знищуй голос, знищуй слова,<br />
ти далі будеш так само жива,<br />
знищуй усе, що створила сама.<br />
Все буде добре. Триває зима.</p>

<div>




</div>

<p>Забудь кожен із осінніх домів,<br />
забудь усе, що я умів,<br />
забудь усе, що вміла ти,<br />
пали ці обірвані мости,<br />
випалюй сліди поразок і втрат,<br />
раптом захочеш повернутись назад,<br />
раптом згадаєш собі ще раз,<br />
після всіх проклять і образ,<br />
як добре було, як нестерпно було,<br />
як тебе нищило і вело,<br />
як це торкалось твоїх основ,<br />
як просто все це почати знов.</p>
<p>Тому краще знищуй, краще пали,<br />
неважливо хто, неважливо коли,<br />
неважливо навіщо, неважливо з ким.<br />
В тебе попереду ще стільки зим.</p>
<p>грудень 2014 року<br />
автор: <strong><a href="http://onlyart.org.ua/?page_id=48360">Сергій Жадан</a></strong></p>
<p></p>

<div></div>