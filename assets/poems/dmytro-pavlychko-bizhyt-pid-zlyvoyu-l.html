<strong>Дмитро Павличко – “Біжить під зливою лошиця…” </strong>
<p>Біжить під зливою лошиця,<br />
Крізь темні хащі – напролом;<br />
Дощ прогинається, ятриться<br />
Крильми над золотим хребтом.</p>
<p>Вона, мов блискавка червона,<br />
Летить крізь памороку віт.<br />
Вода звисає, як попона,<br />
І б’ється об тугий живіт.</p>
<p>Гуркочуть брили грому в скалах,<br />
Мов неба колеться горіх;<br />
Полум’яніє гриви спалах<br />
Над сполохом очей і ніг.</p>
<p>Вона стрясає дотик тучі,<br />
Води, що в пахи затекла;<br />
А як же їй знести палючі,<br />
Нещадні лоскоти сідла?!</p>

<div>




</div>

<p>Як винести залізну ласку<br />
Вудил, що розпинають рот,<br />
Слухняності й вуздечки маску<br />
І світ у шорах, наче грот?!</p>
<p>Як може покоритись потім<br />
Душа бентежна і нага<br />
Колючим шпорам, і чоботям,<br />
І блискавиці батога?!</p>
<p>Це я питаюсь – і за спину<br />
Ховаю мокрі ремінці.<br />
А цукру білу каменину<br />
Несу в простягнутій руці.</p>
<p>Ні, відступитися не змога,<br />
А лиш благати: “На, візьми!”<br />
Вона ж моя, ця тонконога<br />
Кониця з білими крильми!</p>
<p>***</p>

<div></div>