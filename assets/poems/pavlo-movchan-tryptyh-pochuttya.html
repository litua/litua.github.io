<strong>Павло Мовчан – Триптих почуття</strong>
<p><strong>1.</strong></p>
<p>В’язень в коханні, в солодкім стражданні,<br />
муки мої, як вино, втіходайні.<br />
Змішана пам’ять з духом весняним<br />
радість приносить та й несказанну!<br />
Світло блаженності, щедро розлите,<br />
п’є моє серце, п’є і несите.<br />
Сяє твій образ в дзеркалі слова —<br />
не перейди, вільна любове!<br />
Літепла хвилі лебеді котять,<br />
крила розсовують нові широти,<br />
тчеться вітрило нам на плавбу —<br />
світла любове, вічно пребудь!<br />
Ось мої губи, словом розняті,<br />
полум’ям, вуглем їх запечатай!<br />
Чисте чоло, щоб його таврувать —<br />
швидше знакуй, поки гостра печать!</p>
<p><strong>2.</strong></p>
<p>Розплющусь, змию з роговиці,<br />
у стелю очі утоплю —<br />
та ти спливеш, як звук з криниці,<br />
і додаси ізнов жалю.<br />
Із тріщин часу, з щілин тиші<br />
просочиться вологий сміх,<br />
поверхню дзеркала сколише,<br />
погорбить прямизну доріг,<br />
аби спіткнувся, заблукав щоб,<br />
уткнувся спогадом в куток,<br />
щоб житло стало, наче хаща,<br />
де не ступнути ні на крок.<br />
Щоб, руки зранивши до крові<br />
об гострий світ, немов сліпець,<br />
прийняв покуту з рук любові,<br />
своєї долі рішенець:<br />
жить спогадом, що витікає,<br />
наче із пригорщів пісок,<br />
кругліть і тверднути на камінь,<br />
де безліч визріло думок.</p>

<div>




</div>

<p><strong>3.</strong></p>
<p>За пеленою, за туманом,<br />
за порошиною вогню<br />
невідворотно голос тане —<br />
летить відлуння олов’яне,<br />
летить, летить<br />
назустріч дню.<br />
А за відлунком<br />
нитка біла<br />
крізь повсть<br />
сотається слідком,<br />
щоб позначити твоє тіло<br />
хрещатим синім холодком.<br />
Бо пам’ять жде давно відплати:<br />
сплати, сплати коханню борг,<br />
розлий по келихах щербатих<br />
і гіркоту, і біль на двох.<br />
Ставай на танучу крижину,<br />
пливи за течією вниз,<br />
слух затужавів, наче глина,<br />
поплюскла голосу зернина,<br />
не крикнеш: — Часе, зупинись! —<br />
Так непомітно і сирітно<br />
потрапиш в море крижане,<br />
і світла радість тоголітня<br />
не дожене, не дожене.<br />
І, роззирнувшися, помітиш,<br />
що ти один на шибці дня,<br />
що твого танучого літа<br />
не перейнять, не перейнять…</p>
<p>***</p>

<div></div>