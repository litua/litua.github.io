<strong>Павло Мовчан – Дерев’яне коло </strong>
<p>Навперестріч ішла ти, доле,<br />
аби здійснитися життям;<br />
та розминулись — і по колу<br />
і досі ходим — дні ж летять…<br />
А з поля літ ізнов водою<br />
сніги стікають у ярки;<br />
ліщини кущ, що був тобою,<br />
сахався теплої руки.<br />
Лише торкавсь — ти завмирала,<br />
а відступавсь — хиталась ти,<br />
коли ж ішов — слідком ступала<br />
по колу болю й самоти.<br />
То несподівано вербою<br />
по обрію життя ішла,<br />
і, заворожений тобою,<br />
вдивлявся — пляма чи імла?<br />
А щоб мій здогад був напевним,<br />
розтанувши, зникала геть;<br />
а я ставав провалом темним:<br />
— Проходь крізь мене, йди вперед!<br />
Ти — деревом, що серцевину<br />
назовні вивернуло, глянь,<br />
втягла гілля усередину:<br />
ні шелестінь, ні хилитань…<br />
Лиш чути запах деревини,<br />
що сповивав, хмелив мене…<br />
— Домівко, доле, домовино,<br />
хто ж твоє коло розімкне?</p>

<div>




</div>

<p>***</p>

<div></div>