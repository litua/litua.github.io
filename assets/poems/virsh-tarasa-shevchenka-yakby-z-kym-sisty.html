<strong>Тарас Шевченко –  Якби з ким сісти хліба з’їсти</strong>
<p>Якби з ким сісти хліба з’їсти,<br />
Промовить слово, то воно б,<br />
Хоч і як-небудь на сім світі,<br />
А все б таки якось жилось.<br />
Та ба! Нема з ким. Світ широкий,<br />
Людей чимало на землі…<br />
А доведеться одиноким<br />
В холодній хаті кривобокій<br />
Або під тином простягтись.<br />
Або… Ні. Треба одружитись,<br />
Хоча б на чортовій сестрі!<br />
Бо доведеться одуріть<br />
В самотині. Пшениця, жито<br />
На добрім сіялись лану,<br />
А люде так собі пожнуть<br />
І скажуть: «Десь його убито,<br />
Сердешного, на чужині…»<br />
О горе, горенько мені!</p>

<div>




</div>

<p><em>4 ноября [1860, С.-Петербург]</em></p>

<div></div>