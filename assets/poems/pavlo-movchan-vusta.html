<strong>Павло Мовчан – Вуста </strong>
<p>Ці випиті вуста, — мовчанням, а чи люттю? —<br />
засохли, наче знак про повінь, на лиці,<br />
приховують в собі провістя на майбутнє,<br />
щоб виректи її, як радість бубонці.<br />
Ці спалені вуста жагою чи печаллю,<br />
надмухавши на стіл кіптюги, сажі шар,<br />
шепочуть дивне щось мовчальними ночами,<br />
не розібрати що, бо палить мене жар.<br />
То змовницьки мовчать, замкнувшись таємничо,<br />
то защебечуть так, що профіль стає птичим,<br />
то зарегочуть враз, аж серце точить страх…<br />
Я житло поміняв, нові замки поставив,<br />
при світлі спав тепер, аби не бачить губ,<br />
що перейшли у слух, в мої вуста вростали,<br />
вмуровуючи плоть, мов джерело, у зруб…<br />
За ними шепочу — о жах! — такі ж шептання,<br />
такий же самий звук щілинний тишу тне,<br />
і голосом чужим — те ж саме запитання:<br />
— Скажи мені, чому, чому обрав мене?..—<br />
Вони за мене п’ють, співають, промовляють,<br />
цілують немовля, дружину молоду:<br />
що хочу ганить я, вони те вихваляють,<br />
а кличу радість я — вони зовуть біду.<br />
Та й що мені робить, коли найменший вчинок<br />
зла воля оберта на протилежне геть…<br />
Не те кажу, не те… Прекрасний мій зажинок.<br />
Вдоволена душа. Утішений ущерть.</p>

<div>




</div>

<p>***</p>

<div></div>