<strong>Павло Мовчан – Погляд крізь магічний кристал </strong>
<p>Чаклун безвухий та облудний<br />
крізь камінь пильно прозирав,<br />
і бачив жовтий степ безлюдний,<br />
сухий курай, щетини трав.</p>
<p>Серпи іржаві, роги смерті,<br />
квадрати, кола та хрести,<br />
і б’є пісок з джерел роздертих,<br />
яскраво б’є до сліпоти…</p>
<p>Там Шамбала… пустеля Гобі…<br />
Безвічна вічність там десь, там…<br />
Жарина, жевріюча в лобі,<br />
веде його в кристал, як в храм.</p>
<p>І бачить він чотири раси,<br />
Єноха мову чує він,<br />
що неземним лунає гласом<br />
з колишніх єрихонських стін…</p>

<div>




</div>

<p>І бачить він першолюдину<br />
ще безтілесну, світляну,<br />
безпам’ятну і безпричинну,<br />
всезрячо-знаючу, одну…</p>
<p>Витягував кристал чаклунський<br />
прасвітла прожилки з очей,<br />
що кров’ю вже давно загускли<br />
в тілесній глибині ночей…</p>
<p>З глибин свідомості та зору<br />
з єства висотувався час;<br />
кривавився кристал прозорий<br />
і, мов жарина, розпікавсь…</p>
<p>А в очі входила досвітня<br />
імла студеним промінцем;<br />
ставав кінцем початок світу,<br />
першопочаток же — кінцем…</p>
<p>***</p>

<div></div>