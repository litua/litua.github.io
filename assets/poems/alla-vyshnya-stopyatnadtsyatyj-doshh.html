Алла Вишня – Стоп’ятнадцятий дощ…<p><strong>Дія перша.</strong><br />
Стоп’ятнадцятий дощ з карнизу йшов якось по-особливому, зривав усмішки з облич похнюплених<br />
себе називаючи сірою зливою.<br />
Дощ відкорковував смуток ночі,<br />
розливав його на дахи й у душі,<br />
обіцяв зникнути, та знов обіцянку порушив.</p>
<p><strong>Дія третя.</strong><br />
Все той же дощ, події в другій дії опущено,<br />
про них трохи згодом згадається,<br />
знаки пропущено.<br />
Коти засинали під ковдрами й мріяли,<br />
зірки не згорали, невинні ставали повіями.</p>
<p>Дія тринадцята.<br />
Щаслива, як І саме число,<br />
людям з божевілля почав подобатись дощ,<br />
вони уявляють себе у довоєнному тоді ще гарному кіно<br />
ганяючи ослаблих птахів миру із пустотілих площ.</p>

<div>




</div>

<p><strong>Дія друга.</strong><br />
та, що проґавлена,<br />
вона не для випадкових осіб,<br />
у ній хтось витер з душі іншу душу,<br />
два поділилось на якийсь неправильний дріб<br />
І частина із цілого впала у кому. іншій частині байдуже.</p>
<p>Навіть якщо у п’єсі тринадцята дія буде фінальною<br />
І дощ перетворить у себе тонка завірюха,<br />
то для частини дробу, мабуть, буде фатальною,<br />
не тринадцята.<br />
Дія друга.</p>
<p>автор: <a href="http://onlyart.org.ua/?page_id=32897"><strong>Алла Вишня</strong></a></p>
<p></p>

<div></div>