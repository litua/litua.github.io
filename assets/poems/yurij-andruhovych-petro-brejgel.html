Юрій Андрухович – Петро Брейґель<p>Житні хлібини крають ножами<br />
і не можуть наїстися.<br />
Аж трясуть неголеними щоками<br />
над коржами й кулешею,<br />
ще й дослухаються, як гаряче пісне ліпило<br />
осідає в запалі животи.</p>
<p>Виходять надвір співати,<br />
дошки, зачовгай! глиною, пружно вгинаються.</p>
<p>Поскидано кожухи на мокру траву,<br />
сорочки потьмяніли під пахвами.<br />
Цілуються поміж небом і воронами —<br />
трохи схожі на ангелів, трохи на упирів.</p>

<div>




</div>

<p>І коли забава скотиться в опівніччя,<br />
поволі розходяться,<br />
несучи додому свої синці й стигмати,<br />
свої хлібини.</p>
<p>Але хто їм заграє тоді,<br />
по дорозі, на шелесткому від лопухів<br />
узгір’ї,<br />
якщо раптом схочуть затанцювати<br />
під шибеницею?<br />
Хто їм заграє?</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>