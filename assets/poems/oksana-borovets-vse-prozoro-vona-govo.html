Оксана Боровець – Все прозоро. Вона говорить, я – на межі.<p>Все прозоро. Вона говорить, я – на межі.<br />
Я кажу: це провал, у цьому немає сенсу.<br />
Паперова богине, зжалься… Віщунко стресу,<br />
Дівчина з каси повернення платежів.</p>
<p>Подивися, державна жрице, що я приніс,<br />
І коштовні каміння, і золото, і цукерки.<br />
Це усе навзамін одного – відпустки клерка,<br />
На яку я збирав роками коту під хвіст.</p>
<p>А нехай би тобі розбили скляний алтар,<br />
І пошле провидіння чергу, глуху й осліплу.<br />
Я здаю і здаюся. І падає мій літак.<br />
Вона каже: «Технічна перерва». І йде з Олімпу.</p>

<div>




</div>

<p><em><strong>*</strong>каса повернення платежів – місце паломництва тих, що колись планували відпустку, а потім через якісь дурні обставини не змогли поїхати і повинні повернути квитки</em></p>
<p>автор: <a href="http://onlyart.org.ua/?page_id=30353"><strong>Оксана Боровець</strong></a></p>
<p></p>

<div></div>