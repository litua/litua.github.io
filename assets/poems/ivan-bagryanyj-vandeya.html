<strong>Іван Багряний – Вандея</strong>
<p><em>Лю Мартиновській</em></p>
<p>То не сонце затріпало крилами<br />
І упало в пісок золотий…<br />
Гей, і правду сказати несила мі,<br />
А збрехати…<br />
А ти…<br />
. . . . . . . . . . . . . . . . . . . . . . . . .</p>
<p>І<br />
На зорі прокричали когути…<br />
На зорі проскакали ми.<br />
На підмо…<br />
на підмо…<br />
на підмогу йти!<br />
Коню мій, коню!<br />
Стреми!..</p>
<p>На зорі десь кричали, никали<br />
І сміяли…<br />
О, гей, мовчіть!<br />
Там десь сонце, проколоте піками,<br />
Умирає на синім мечі.</p>
<p>Ой, не сонце ж то! — серце птицею!<br />
І не крик то — чаїне “киги”…<br />
Коню мій, — капотить крівавицею,<br />
Капотить на холодні сніги…</p>
<p>То вона — під’яремна, розп’ята —<br />
То любов,<br />
Моя перша любов…<br />
Гей, мовчіть там, кого не прип’ято!<br />
Друзі, агов!!</p>
<p>Попереду відтяті артерії,<br />
А позаду:<br />
липка імла.<br />
Мої друзі, і дикі прерії,<br />
Й синій піт з неживого чола…</p>
<p>Є безумні і є заплакані,<br />
Але то не за свій живіт, —<br />
Нам рвучко страшною атакою<br />
Перекинути б навзнак світ.</p>
<p>Перекинути світ облудливий,<br />
Розірвати оброть віків…<br />
Ми законні створіння, люди ми!<br />
Хоч не люди у нас батьки.</p>
<p>Ми безумні на грізній виставі;<br />
Без запросин прийшли на ню…<br />
Проти  в с і х — тільки серце розхристане,<br />
Проти криці — всього лиш юнь.</p>
<p>Є прохмурі і є заплакані…<br />
Але то не за свій живіт. —<br />
І в атаку!..<br />
В атаку!..<br />
Атакою<br />
Перекинути навзнак світ.</p>
<p>Поламати мечі п’ятирицею<br />
(Не для слави, не ради звитяг)<br />
І поставить над цею  в ’я з н и ц е ю<br />
Малиновий, кривавий стяг.</p>
<p>В свою кров його фарбить будемо.<br />
З своїх серць сплетемо вінки…<br />
У атаку!!<br />
В атаку!!</p>
<p>Люди ми.<br />
Хоч не люди у нас батьки.<br />
. . . . . . . . . . . . . . . . . . . . . . . . .<br />
. . . . . . . . . . . . . . . . . . . . . . . . .<br />
Присягали на тінь Ревашельову, —<br />
Так. Несіть, донесуть до кінця<br />
Під старою брудною шинелею<br />
На любов і на смерть серця.</p>
<p>Поклянлись на мозоль порепаний,<br />
Поклялись — так рушайте в путь.<br />
Щоб юність на колір креповий<br />
Без вагання за нюх обернуть.</p>
<p>Щоб планета — єдина матінка<br />
І єдиний закон — любов!..<br />
Осб оце в нас мета одна тільки,<br />
Ось для цього юнацька кров.</p>
<p>Через душі, крізь темінь Крезову<br />
Нумо, раз! Непокірний мій…<br />
То струмить її кров по лезові,<br />
То сльозина в куточку вій…</p>
<p>. . . . . . . . . . . . . . . . . . . . . . . . .<br />
. . . . . . . . . . . . . . . . . . . . . . . . .<br />
На зорі прокричаи когути.<br />
На зорі проскакали ми.<br />
На підмо…<br />
На підмо…<br />
На підмогу йти!<br />
Коню, стреми!..</p>
<p>ІІ<br />
У шпиталі, обмотана марлею,<br />
На тобі — не твоя голова…<br />
Десь далеко-далеко армія<br />
І так близько —<br />
розбита брова.</p>
<p>І здавались чужими тепер ми, —<br />
Ні привіту,<br />
ні сліз,<br />
ні думок<br />
Там, де очі ясніли озерами,<br />
Там, де брови були, як шнурок.</p>
<p>Вчора ще,<br />
до лафету прикована,<br />
Доливаючи кров’ю шолом,<br />
За останній, за бій ризикований<br />
Тріпотіла безбровим чолом.</p>
<p>Тріпотіла… Просила і кликала…<br />
Обіцяла  л ю б о в  і  п р и в і т:<br />
“Будьте  с м і л и м и!<br />
Будьте  в е л и к и м и!<br />
У п е р е д!!<br />
А  н а з а д — і повік!..”<br />
. . . . . . . . . . . . . . . . . . . . . . . . .<br />
Пелюстками опали зів’ялені<br />
Довгі вії до серця не в лад.<br />
Десь горять бриґантини запалені…<br />
Нам повік не дістатись назад.</p>

<div>




</div>

<p>Не дістатись…<br />
Хороша! Омріяна! —<br />
П е р е м о г а!! Ти чуєш це, Лю?!<br />
Я люблю тебе, димом овіяну,<br />
І шість ран на тобі люблю.</p>
<p>Караваном грімливим, осяяним<br />
Вирушати нам в край новий…<br />
А над ким та й над ким же то зграями<br />
Воронння припада й шумить?</p>
<p>То була не любов — прелюдія.<br />
Ось тепер ми дійшли до мети!..<br />
Гей, ніколи Твоїм я не буду,<br />
Як не будеш моєю і Ти.</p>
<p>І чужі, і далекі тепера ми…<br />
Ні привіту, ні сліз, ні думок.<br />
Там, де очі ясніли озерами,<br />
Там, де брови були, як шнурок.</p>
<p>. . . . . . . . . . . . . . . . . . . . . . . . .<br />
Поєдналось з старим сьогодняшнє:<br />
(Ну, а що я собі зроблю?)<br />
Я люблю тебе юну, соняшу<br />
І шість ран на тобі люблю.</p>
<p>Пам’ятаю: просила, кликала, —<br />
Обіцяла любов і привіт…<br />
Ось того я жадання не викинув<br />
Перекинути навзнак світ.</p>
<p>ІІІ<br />
Дикий вихор… Корогви і шоломи…<br />
Чорний стяг… А за ним голубий…<br />
Та червоний не зрадим ніколи ми…<br />
Навіть в цей семикутний бій.</p>
<p>Коливається світ у аґонії…<br />
Поспішає умерти живий…<br />
Хтось у рани свої ж незагоєні<br />
Ятаган наставляє свій…</p>
<p>Хто сказав: переможено? Хто-бо то?!<br />
Хто початок прийняв за кінець?!<br />
Не одну перемогу чоботом<br />
Роздушило оте… крив’яне.</p>
<p>Хто тут свій і хто ворог і де іти, —<br />
Чи по зорях, а чи по шликах?..<br />
Ех, Вандея,<br />
Вандея,<br />
Вандея ти<br />
У рудих, у брудних сіряках!</p>
<p>Закрутилась баґнетом годована<br />
(Бачу, й досі вони стремлять)…<br />
Твої діти без ліку мордовані<br />
І зґвалтована тричі земля.</p>
<p>Закрутилась в пожежі без пам’яти,<br />
Розгубилась і що… і куди…<br />
А чи справді на молоха з нами йти,<br />
А чи нас на рожно посадить.</p>
<p>Та й недаром віками крутила нас.<br />
Закрутили в останню мить:<br />
Гей, насунула міць неосилена,<br />
У рейтузах на нас стремить.</p>
<p>То не гунни, не скити, не половці, —<br />
То новий “золотий Тамерлан”…<br />
На твоїх на полях, на околицях<br />
Напосіли ворони орла…</p>
<p>Твої діти живими обскубані,<br />
А батьки позбулися очей…<br />
Ех, Вандея,<br />
Вандея ти рубана<br />
Під чужим і гербом, і мечем.</p>
<p>. . . . . . . . . . . . . . . . . . . . . . . . .<br />
Дикий вихор. Корогви і шоломи…<br />
Чорний стяг, а за ним голубий…<br />
Та червоний не зрадим ніколи ми,<br />
Навіть в цей семикутний бій.</p>
<p>IV<br />
І пройшли, пронесли не подолані<br />
І встромили на чорнім шпилі.<br />
Не один на коліна оволений,<br />
Не один припадав до землі!</p>
<p>“Ми підем… Ми підем… Тільки де іти?<br />
І кого за любов розстрілять?!”<br />
Е-ех… “Вандея” ти —<br />
Сама сміла і буйна земля.</p>
<p>V<br />
Скільки нас у цьому семикутньому<br />
Полоскалось в крові і в сльозах…<br />
Одиниці дійшли до майбутнього —<br />
Тисячі не вернулись назад.</p>
<p>Бо була в них мета одна тілько<br />
І єдиний кінечний шлях:<br />
Щоб планета всім — рідна матінка,<br />
Щоб любов — на твоїх полях…</p>
<p>Ось за це, за любов порепану<br />
Свою юнь — злотопіняву юнь —<br />
Без вагання на колір креповий,<br />
На кістки<br />
обернули за ню.</p>
<p>Не було, не було незабутнього…<br />
Хто насподі —<br />
не буде над…<br />
Одиниці дійшли до майбутнього,<br />
Тисячі не вернулись назад…</p>
<p>Хай  і д е!.. Вона знає, де іти.<br />
Хай не ронить сльозу з очей…<br />
Ех, Вандея…<br />
Вандея…<br />
Вандея ти<br />
Під чужим<br />
і гербом,<br />
і мечем.</p>
<p>1928</p>

<div></div>