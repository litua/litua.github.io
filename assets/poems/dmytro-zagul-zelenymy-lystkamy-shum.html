<strong>Дмитро Загул – “Зеленими листками шумлять старі ліси…”</strong>
<p>Зеленими листками шумлять старі ліси,<br />
Десь линуть над вершками таємні голоси.<br />
Вітри лісам шепочуть казки зелених гір,<br />
Тихесенько бренькочуть на струнах срібних лір.</p>

<div>




</div>

<p>Я в смутку та в задумі блукаю по гаю,<br />
В тім шелесті та й шумі слова чиїсь ловлю.<br />
Хтось тужить за красою, зітхає по весні,<br />
І срібною росою падуть слізки рясні.</p>
<p>Колишуться смереки, гойдається сосна,<br />
Про щастя недалеке говорить їм весна.</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ПІДГІР’Я”</p>

<div></div>