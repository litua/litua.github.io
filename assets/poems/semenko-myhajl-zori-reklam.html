<strong>Семенко Михайль – Зорі реклам </strong>
<p>Кохання не любить щирості —<br />
Кохання любить гру.<br />
В нім — безліч мук і крихта милості,<br />
А зрештою від нього я умру.</p>
<p>Хто казав, що для кохання йдуть на ешафоти?<br />
Хто казав, що кохання — то єднання душ?<br />
Ах, не нагадуйте і не підходьте до мене доти,<br />
Заким я не зміцнію і не скажу: не руш!</p>

<div>




</div>

<p>А може тому, що вже витислись соки…<br />
Може тому, що сонце зміняли на зорі реклам?..<br />
Роки ж ідуть — ідуть же наперед роки?<br />
І взагалі — нам не знищити ж плям?</p>
<p>Так гниє і валиться, зоставляючи прирости,<br />
Свою виснаженість кидаючи моралі, добру.<br />
Кохання не любить щирості —<br />
Кохання любить гру.</p>
<p>16. II. 1917. Владивосток</p>

<div></div>