<strong>Павло Мовчан – Памірські крутосхили </strong>
<p><em>Муміну Каноату</em></p>

<div>




</div>

<p>Ми їхали, і повозок рипучий<br />
котився сам, вирівнюючи кручі;<br />
і скріплювана подихами вісь<br />
захоплено крутилася навкіс…<br />
А з-під коліс, із-під юрливих жорен,<br />
мов борошно, виборсувався порох,<br />
сідаючи на скроні та на плечі<br />
одноманіттям жовтої пустечі;<br />
порожній посуд глухо торохтів,<br />
потовщуваний мимоволі мливом,<br />
і прилипали до затвердлих стіп<br />
шляхи, якими прокотились зливи.<br />
Яка нам грань покладена в єстві,<br />
що вигуки виваблює поволі,<br />
і де межа для мандрівничих стін,<br />
чому нас вічно вабить видноколо?<br />
І материнська на ходу рука<br />
розважує повітря по легенях:<br />
тремтять долоні — кисень протіка,<br />
окислюючи простір у зелене.<br />
Хоча б, хоча б… не товщали шляхи<br />
і не злітали ободи зітерті,<br />
то б вивіз повоз на найвищий схил,<br />
де можна захлинутись від безсмертя.</p>
<p>***</p>

<div></div>