<strong>Павло Глазовий – Марків список</strong>
<p>Марко гроші позичає — голубом туркоче,<br />
А позичить — зволікає, віддавать не хоче.<br />
Раз його один знайомий здибав та й питає:<br />
— Ти коли повернеш гроші? Рік уже минає. —<br />
Марко зсунув капелюха, схожого на миску.<br />
— Зараз, — каже, — подивлюся, чи ти є у списку. —<br />
Взяв блокнотик, посміхнувся і сказав ласкаво:<br />
— Є у списку, не хвилюйся, поверну, їй-право.</p>

<div>




</div>

<p>Через рік знайомий Марка знов зустрів у парку.<br />
— Ти коли повернеш гроші? Май же совість, Марку!<br />
Хитрий Марко крутить носом, схожим на редиску.<br />
— Зараз, — каже, — подивлюся, чи ти є у списку.<br />
— Це ганьба, — скипів знайомий. — Що ти за людина?<br />
В тебе совісті лишилась хоч одна краплина? —<br />
Марко гордо подивився і у боки взявся:<br />
— Ти чого це розходився? Що ти розкричався? —<br />
І додав, під носа ткнувши ручку-самописку:<br />
— Ще раз тявкнеш — бідний будеш. Викреслю зі списку!</p>

<div></div>