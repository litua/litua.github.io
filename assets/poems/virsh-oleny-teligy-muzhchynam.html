<strong>Олена Теліга – Мужчинам</strong>
<p>Не зірвуться слова, гартовані, як криця,<br />
І у руці перо не зміниться на спис.<br />
Бо ми лише жінки. У нас душа криниця,<br />
З якої ви п’єте: змагайся і кріпись!</p>
<p>І ми їх даємо не у залізнім гимні,<br />
У сріблі ніжних слів, у вірі в вашу міць.<br />
Бо швидко прийде день і у завісі димній<br />
Ви зникнете від нас, мов зграя вільних птиць.</p>

<div>




</div>

<p>Ще сальви не було, не заревли гармати,<br />
Та ви вже на ногах. І ми в останній раз<br />
Все, що дає життя іскристе і багате,<br />
Мов медоносний сік, збираємо для вас.</p>
<p>Гойдайте ж кличний дзвін! Крешіть вогонь із кремнів!<br />
Ми ж радістю життя вас напоївши вщерть —<br />
Без металевих слів і без зітхань даремних<br />
По ваших же слідах підемо хоч на смерть!</p>

<div></div>