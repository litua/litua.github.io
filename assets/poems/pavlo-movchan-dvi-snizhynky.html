<strong>Павло Мовчан – Дві сніжинки </strong>
<p>Нам прошкувать в залітошну печаль…<br />
Мені одному — ти ж бо вже пристала,<br />
Ламать реальність гранями кристалу.<br />
Мені одному думать і мовчать…<br />
Вже дві сніжинки впали, ніби бренькіт,<br />
Упали так, як кінь з тремтливих ніг.<br />
І відізвався голосом тоненьким<br />
Гарненний день і тлустий, тлустий сніг.<br />
І було дивно (навіть смішно стало):<br />
Товстезний сніг, а голос претонкий.<br />
Бо дві сніжини галасно упали<br />
На ситий сніг, як персні із руки.<br />
А пошукай той смуток, те чуття,<br />
Хоч ця зима і схожа на торішню,<br />
Пелюстки снігу все летять, летять,<br />
Та де ж ті дві?..<br />
Шукай, шукай скоріше.</p>

<div>




</div>

<p>***</p>

<div></div>