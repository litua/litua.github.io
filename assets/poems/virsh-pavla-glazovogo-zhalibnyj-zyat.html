<strong>Павло Глазовий – Жалібний зять</strong>
<p>Ой умерла теща. Прибіг її зять<br />
Та й сів недалечко, та й давай ридать:<br />
— Ой ти ж моя тещо, сонечко ясне!<br />
На кого ж ти, серденько, кинула мене?<br />
Та ти ж було й смажиш, та ти ж було й париш.<br />
Ти ж було вареничків з сиром як навариш,<br />
Та до столу сядеш, та їси ж, їси,<br />
А мені сироватки кислої даси…<br />
А я ж ту сироватку тьопаю, тьопаю,<br />
А твоїх вареничків пальцем не чипаю,<br />
Щоб ти макогоном лоба не розбила,<br />
Нещасним калікою мене не зробила…<br />
Люди слів не чують, бачать, що голосить, —<br />
Кожне нахиляється і ласкаво просить:<br />
— Перестаньте мучитись. Що ви з себе робите?<br />
Мертву не піднімете, а себе угробите…</p>

<div></div>