<strong>Тарас Шевченко – Стоїть в селі Суботові</strong>
<p>Стоїть в селі Суботові<br />
На горі високій<br />
Домовина України,<br />
Широка, глибока.<br />
Ото церков Богданова.<br />
Там-то він молився,<br />
Щоб москаль добром і лихом<br />
З козаком ділився.<br />
Мир душі твоїй, Богдане!<br />
Не так воно стало;<br />
Москалики, що заздріли,<br />
То все очухрали.<br />
Могили вже розривають<br />
Та грошей шукають,<br />
Льохи твої розкопують<br />
Та тебе ж і лають,<br />
Що й за труди не находять!<br />
Отак-то, Богдане!<br />
Занапастив єси вбогу<br />
Сироту Украйну!<br />
За те ж тобі така й дяка.<br />
Церков-домовину<br />
Нема кому полагодить!!<br />
На тій Україні,<br />
На тій самій, що з тобою<br />
Ляха задавила!<br />
Байстрюки Єкатерини<br />
Сараною сіли.<br />
Отаке-то, Зіновію,<br />
Олексіїв друже!<br />
Ти все оддав приятелям,<br />
А їм і байдуже.<br />
Кажуть, бачиш, що все то те<br />
Таки й було наше,<br />
Що вони тілько наймали<br />
Татарам на пашу<br />
Та полякам… Може, й справді!<br />
Нехай і так буде!<br />
Так сміються ж з України<br />
Стороннії люди!<br />
Не смійтеся, чужі люде!<br />
Церков-домовина<br />
Розвалиться… і з-під неї<br />
Встане Україна .<br />
І розвіє тьму неволі,<br />
Світ правди засвітить,<br />
І помоляться на волі<br />
Невольничі діти!..</p>

<div>




</div>

<p><em>21 октября 1845,</em><br />
<em> Марьинское</em></p>

<div></div>