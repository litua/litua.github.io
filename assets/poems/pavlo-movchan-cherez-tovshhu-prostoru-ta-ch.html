<strong>Павло Мовчан – Через товщу простору та часу </strong>
<p>Далекий поклик зваби та жаги,<br />
журо моя, далекосте співуча:<br />
вже вийшов голос мій за береги<br />
і обрій перевищив, наче кручу.<br />
О невимовносте, нетанність крижана,<br />
вже крізь яку і зелень проступила.<br />
Та в поклику ні берегів, ні дна,<br />
і зглибити його, як біль — несила.<br />
До губ тулю дуплянисту дуду,<br />
видмухую не голос, а пилюку.<br />
Повітря клейкувате на меду<br />
в суцільний гул посклеювали звуки:<br />
грай гайвороний, жайвороний спів,<br />
скрип дерева, розсохлої підлоги, —<br />
і позлипались карамельки слів,<br />
які носив був за щокою довго.<br />
Все в купі, мішма: солод і смола,<br />
шмат бурштину, і дьоготь, і вощина,<br />
прожилки, скельця, пір’я для крила —<br />
все склеєне, злютоване в єдине…<br />
Ой, відокрем і духом роз’єднай,<br />
із слова «ліс» хоч вилущи «вільшину»,<br />
бо поклик зваби й згуби, як вода,<br />
давно уже перетворивсь в крижину.<br />
Та чую, чую: тріщина біжить<br />
по Клязьмі, Рузі, Вовчій та Славуті,<br />
і голос поточкований струмить<br />
не ручаєм, а пухирцями ртуті:<br />
— ко-ха-на-ві-що-ден-ні-му-ки-ці —<br />
— минуле-чи — достой-не-покли-кання?!.<br />
З губ спорскують краплини-пухирці,<br />
тяжіючи до змісту, до єднання:<br />
і я ось-ось все висловлю, стривай,<br />
лиш хай спаде вода й відкриє мої губи…<br />
Перед очима вироста трава,<br />
і кличе пташка з погніздов’я: — Лю-бий!</p>

<div>




</div>

<p>***</p>

<div></div>