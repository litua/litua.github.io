Симоненко Василь – Цар Плаксій та Лоскотон<p>Там, де гори і долини,<br />
Де гуляє вітровій, —<br />
Там цвіте краса-країна<br />
З дивним ім’ям Сльозолий.<br />
І колись в країні тій<br />
Був па троні цар Плаксій,<br />
Голова його мов бочка,<br />
Очі — ніби кавуни.<br />
В Плаксія було три дочки<br />
І плаксивих три сини.<br />
Старша звалася Нудота,<br />
Середульшенька — Вай-Вай,<br />
Третя донечка — Плакота,<br />
Всі сльозливі через край.<br />
А цареві три сини<br />
Так і звались — Плаксуни.<br />
Отака була сім’я<br />
У царя у Плаксія.<br />
Цілі дні вони сиділи,<br />
Голосили, та сопіли,<br />
Та стогнали, та ревли,<br />
Сльози відрами лили.<br />
Цар Плаксій велів сердито:<br />
“Хай із ними день при дні<br />
Плачуть всі в країні діти,<br />
Бо сміятись і радіти<br />
У моєму царстві — ні!<br />
Хто всміхнеться — в часі тім<br />
Я того негайно з’їм!”<br />
Ще була у Плаксія<br />
Грізна гвардія своя:<br />
В ній служили молодці<br />
Забіяки-сльозівці.<br />
Хто сміявсь — вони хапали<br />
І нагайками шмагали,<br />
Так що в царстві тому скрізь<br />
Вистачало плачу й сліз.<br />
Цар любив, як плачуть діти,<br />
Бо любив їх сльози пити.<br />
Отакий був цар Плаксій<br />
Україні Сльозолий.</p>
<p>Дядько Лоскотон</p>
<p>Але в тому диво-царстві,<br />
Зневажаючи закон,<br />
Жив у мандрах і митарстві<br />
Добрий дядько Лоскотон.<br />
Він приходив кожний вечір —<br />
Хай чи дощ іде, чи сніг —<br />
До голодної малечі<br />
І усім приносив сміх.<br />
Мав він вдачу теплу й щиру,<br />
Ще й лукавинку в очах.<br />
І була накидка сіра<br />
В Лоскотана на плечах.<br />
Лоскотливі мав він вуса<br />
І м’якенькі, наче пух.<br />
І м’яке волосся русе<br />
Розсипалося до вух.<br />
Він як прийде, залоскоче,<br />
То сміється, хто й не хоче.<br />
Тільки де він появлявся,<br />
Зразу плач там припинявся,<br />
І приходив до усіх<br />
Голосний та щирий сміх.</p>
<p>Не любили Лоскотона<br />
Цар Плаксій і Плаксуни,<br />
Видавали заборони<br />
Проти лоскоту вони.<br />
І за дядьком Лоскотоном<br />
Із нагайками в руках<br />
Охоронці злих законів<br />
Полювали по хатах.<br />
Але дядько Лоскотон<br />
Не боявся цих заслон:<br />
Він ходив по всій країні<br />
І носив з собою сміх<br />
В розмальованій торбині,<br />
В пальцях лагідних своїх.</p>
<p>Арешт Лоскотона</p>
<p>Розізливсь тоді Плаксій —<br />
Цар країни Сльозолий.<br />
Гнівно він гукнув із трону:<br />
“Гей, ледачі сльозівці!<br />
Хто впіймає Лоскотона,<br />
Буде муж моїй дочці!<br />
Хто його посадить в льох —<br />
Вибирай одну із трьох!<br />
Бо уже цей Лоскотон<br />
Скоро нам розвалить трон:<br />
Що тоді ми будем пити,<br />
Як не будуть плакать діти!”<br />
І завзяті сльозівці<br />
Понеслись у всі кінці,<br />
Щоб скарати по закону<br />
Баламута Лоскотона.<br />
Довго скрізь його шукали,<br />
У всі шпари заглядали,<br />
Перерили всі двори,<br />
Обходили всі бори,<br />
Час потратили дарма:<br />
Лоскотона скрізь нема,<br />
Бо його завжди і всюди<br />
Од ловців ховали люди.<br />
Опівночі Лоскотон,<br />
Коли всіх колише сон,<br />
Йшов собі в бідняцькі хати<br />
Їхніх діток розважати.</p>

<div>




</div>

<p>Був тоді у Плаксія<br />
Лютий посіпака,<br />
Віроломний, як змія,<br />
Капітан Макака.<br />
Так хотілося йому<br />
Царським зятем стати,<br />
Що ні разу в ту зиму<br />
Не лягав і спати.<br />
Все ходив, усе він слухав<br />
І нарешті все рознюхав.<br />
На світанку Лоскотон,<br />
Насмішивши діток,<br />
У міцний поринув сон<br />
Між кленових віток.<br />
А лукавий капітан<br />
Підікрався змієм<br />
Й Лоскотонові аркан<br />
Зашморгнув на шиї.<br />
Руки вивернув назад,<br />
Міцно спутав ноги<br />
І мерщій у Плаксоград<br />
Рушив у дорогу…</p>
<p>Весілля в палаці</p>
<p>Лоскотона посадили<br />
За вузенькі грати,<br />
А в палаці порішили:<br />
— Час весілля грати…-<br />
Гей, зійшлися царенята<br />
І придворна свита<br />
Наречених шанувати,<br />
Сльози діток пити.<br />
До вінця веде жених<br />
Висохлу Нудоту,<br />
Та дивитися на них<br />
Зовсім неохота.<br />
Хоч Макака був бридкий,<br />
А вона ще гірша,<br />
Їм поет один гладкий<br />
Присвятив ще й вірша.<br />
Стільки там було хвальби,<br />
Так скрасив їх вроду —<br />
Навіть жаби від ганьби<br />
Булькнули у воду!<br />
Але цар ходив, пишався,<br />
Він із зятем цілувався,<br />
Похвалявся: “Ну, тепер<br />
Лоскотон, вважай, умер!<br />
Недоступним став для всіх<br />
Голосний та щирий сміх.<br />
Тож від радості стрибайте!<br />
Тож від радості ридайте!<br />
Ми тепер встановим скрізь<br />
Віковічне царство сліз!”<br />
Так розхвастався Плаксій —<br />
Цар країни Сльозолий.</p>
<p>Звільнення Лоскотона</p>
<p>Та поки гуло весілля,<br />
То п’яниці вартові<br />
Напились якогось зілля<br />
Та й поснули у траві.<br />
А вночі йшли до в’язниці<br />
Батраки й робітники,<br />
Щоб звільнити із темниці<br />
Лоскотона на віки.<br />
Рознесли всі перепони,<br />
Гнули грати, мов прути:<br />
— Гей, веселий Лоскотоне,<br />
Це прийшли твої брати!<br />
Йди до нас, веселий брате,<br />
В нашу здружену сім’ю!<br />
Підем разом догравати<br />
Ми весілля Плаксію…</p>
<p>Продовження весілля</p>
<p>У палаці кожен скаче<br />
Та від щастя гірко плаче,<br />
Ллються сльози, як ріка, —<br />
Бачте, радість в них така!</p>
<p>Раптом цар упав на трон:<br />
— Ой, рятуйте — Лоскотом! —<br />
Всі відразу “ох!” та “ах!”,<br />
Жах у кожного в очах.<br />
А веселий Лоскотон<br />
До царя стрибнув на трон<br />
І сказав йому якраз:<br />
— Насмієшся ти хоч раз!.. —<br />
Став царя він лоскотати,<br />
І Плаксій став реготати.<br />
Так сміявсь — аж заливався,<br />
Аж від реготу качався,<br />
Кулаками очі тер —<br />
Потім лопнув і помер.</p>
<p>Ой, була ж тоді потіха —<br />
Цар Плаксій помер од сміху!<br />
З ним придворні одубіли,<br />
Бо сміятися не вміли.<br />
А цареві три сини,<br />
Три завзяті Плаксуни,<br />
Так сміялись-реготали,<br />
Що штани з них поспадали —<br />
Тож всі троє без штанів<br />
До чужих втекли країв.</p>
<p>Три царівни теж навтьоки<br />
У чотири бігли боки.<br />
Кровопивці-сльозівці<br />
Стали п’явками в ріці,<br />
А Макака-забіяка<br />
З’їв себе із переляку.<br />
Так веселий Лоскотон<br />
Розвалив поганський трон.<br />
Сам же він живе й понині,<br />
Дітям носить щирий сміх<br />
В розмальованій торбині,<br />
В пальцях лагідних своїх.<br />
Схочеш сам піти в цей край,<br />
То маршрут запам’ятай:<br />
Треба йти спочатку прямо.<br />
Потім вправо завернуть,<br />
А тоді поміж дубами<br />
Поведе наліво путь.<br />
Після цього вже помалу<br />
Чимчикуй куди попало:<br />
Як од втоми не впадеш —<br />
В цю країну попадеш.</p>
<p>автор: <strong><a href="http://onlyart.org.ua/?page_id=5396">Симоненко Василь</a></strong></p>

<div></div>