<strong>Павло Мовчан – Розорана могила </strong>
<p><strong>1.</strong></p>
<p>Пилок часу ліщина трусить на перелоги голубі,<br />
я загублюся, віднайдуся, як ніж в руці,<br />
сам у собі.<br />
Але, шукаючи, я втрачу те, що невтраченим вважав<br />
та неубутним, так неначе об вітер притупив ножа…<br />
І погляд каменя не вріже, пилок спаде,<br />
збіжить блакить,<br />
ніч висходиться, як на дріжжах, пітьма<br />
бродильна зашумить.<br />
На дні її себе ти знайдеш змуміфікованим, чужим,<br />
так ніби вік чужий дощаду, до дня останнього прожив…<br />
Страшна не смерть, а вся безликість,<br />
яка стиска твоє єство,<br />
коли свідомість без’язика, а плоть як мідяне литво, —<br />
хоча б вколола шпилька крику,<br />
хоча б мотузку хтось посмикав<br />
і звістував чуже різдво..<br />
Твоя свідомість не згасає, і відступились сущі всі,<br />
ні душ, ні привидів немає…<br />
Ані зітхань, ні голосінь…<br />
Ти, дійсно, сам собі належав, коли шукав<br />
себе в житті,<br />
сам за собою збоку стежив, то й маєш те,<br />
чого хотів:<br />
в руці іржавий шмат заліза і перелоги в головах,<br />
які леміш уздовж розрізав — сміх засвітився на зубах…</p>
<p><strong>2.</strong></p>
<p>Я сміх безгубий в землю заховав,<br />
обличчям стік, та ти мене впізнав,<br />
і, вражений, над прахом нахилився,<br />
бо я на тебе порожньо дивився<br />
і сміхом обізвався на твій страх:<br />
ти виорав не скарб, а власний прах…<br />
Моїм життям ти жив уже, ораче,<br />
крізь тебе я минуле тільки бачу,<br />
а ти в мені читаєш майбуття,<br />
коли очима мацаєш кістя;<br />
я тут лежав, а ти топтав земельку,<br />
я все віддав, а ти гребеш у пельку…<br />
Чого ти нипаєш, чого кругом шукаєш,<br />
чого ти хочеш? — сам того не знаєш…<br />
Навіщо глибиш золотий леміш,—<br />
щоб вигорнуть нагору трухлий ніж,<br />
яким колись ти боронивсь від себе?<br />
Ти зриш униз, а я — крізь землю в небо.<br />
Повітря пожовтив уже пилок,<br />
над новотрав’ям стелиться димок,<br />
і зрушені синіють перелоги…<br />
Оратаю, леміш твій що не крок<br />
у глиб землі проорює дорогу…<br />
Оратаю, ти загубив кістяк,<br />
коли тікав від себе в чужій шкірі.<br />
Лице тобі спотворив переляк,<br />
скажи, чому перекосив допіру?<br />
Тебе ляка відсутність твого «я»,<br />
яке завжди ти боронив залізом…<br />
Скінчилася ця борозна твоя,<br />
бо ніж іржавий надвоє розрізав…</p>

<div>




</div>

<p><strong>3.</strong></p>
<p>Котилось степом марево гаряче<br />
так, наче вітер простір рознизав.<br />
Могилу зрушив плуг і вивернув маслаччя,<br />
і череп зжовклий зуби показав.<br />
Посипалося жайворине груддя<br />
з-під неба прямо в яму погребну,<br />
і ти, жахнувшись, ціпенів в безлюдді,<br />
коли в ріллю чорнющу зазирнув:<br />
там, там сміявся страх безликий,<br />
сурелі розімкнувши і кістки,<br />
які за шворку хтось нервово смикав,<br />
і спурхували з дна ріллі грудки,<br />
вони у небо підіймались роєм,<br />
немовби насипалась там гора.<br />
Хто т у т погребений? Орач? Чи, може, воїн?<br />
Кого т у т прийняла земля сира?<br />
І, мов пір’їна, вилетіла зброя,<br />
і вихором піднявся з ями прах…<br />
Підвівсь кістяк на повен зріст навпроти,<br />
і череп щелепастий хилитнувсь,<br />
з очей війнуло сирістю та з рота…<br />
І ти його впізнав… і задихнувсь…<br />
То був Ніхто, Безчасся та Безглуздя,<br />
Безликий Страх, волання мовчазне;<br />
земля сипуча виповнила груди —<br />
зосталось в тілі тільки все земне…<br />
Світивсь навпроти череп смертним сміхом,<br />
ув отвори засмоктуючи час,<br />
а ти землею, ніби лускоріхом,<br />
стискався — з тебе простір витискавсь…<br />
Земне все — рідне? А яке ж небесне?<br />
Хіба ж воно безлике та чуже?<br />
Відкрив могилу, і мерлець воскреснув…<br />
А ти? А ти? Вмираєш… Та невже ж?<br />
Чому ж ніхто не калатає в дзвони,<br />
не тужить і не чути голосінь?..<br />
Розорані лише чорніють гони,<br />
і навпростець йде білим-біла тінь…</p>
<p>***</p>

<div></div>