<strong>Іван Драч – Б’ють кропом у ніздрі осінні базари…</strong>
<p>Б’ють кропом у ніздрі осінні базари,<br />
І яблука тяжко на зиму пашать.<br />
Дні мчать у непам’ять, як темні хозари,<br />
Принишклим морозом цвіте сіножать.</p>

<div>




</div>

<p>Блакитний мороз стане сивим морозом.<br />
Той білим серпом все на сніг пережне,<br />
Та біла земля під зимовим наркозом<br />
Женьшенем калини врятує мене…</p>

<div></div>