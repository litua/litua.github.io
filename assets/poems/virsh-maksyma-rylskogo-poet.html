<strong>Максим Рильський – Поет</strong>
<p>Не ваблять торжища, і оргія не надить,<br />
І марно точиться, немов солодкий плин,<br />
Музика в далечі. Серед суворих стін<br />
Німу розмову з ним суворий хтось провадить.</p>
<p>Ще хвиля — підступом царицю пишну вкрадуть,<br />
І встануть вояки на поклик як один,<br />
З орлиним клекотом, — і в згарищах руїн<br />
Тіла подоланих і коні будуть падать.</p>

<div>




</div>

<p>В Агамеменоновім золоченім шатрі<br />
Вожді посходяться. Їх голови старі<br />
На голови богів у правім гніві схожі.</p>
<p>Кому ж судилося підняти вбивчий лук<br />
На того, хто питво на вквітчаному ложі<br />
П’є із Гелениних рожевоперстих рук?</p>
<p><em>26.02.1928</em></p>

<div></div>