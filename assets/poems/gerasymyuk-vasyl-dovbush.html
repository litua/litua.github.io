<strong>Герасим’юк Василь – Довбуш</strong>
<p>Чомусь рішили: суці, значить – суче.<br />
І склали пісню – душу відвели.<br />
А вже мені від того, Орфенюче ,<br />
побільшало і слави, і хвали.</p>
<p>Хтось вип’є, заспіває і заплаче<br />
над тим, як через Кути на Космач<br />
мене вела не слава, Баюраче…<br />
Але кого<br />
тепер<br />
зупинить плач?</p>
<p>І доспівають… “Вмер він через суку”,<br />
слова креснуть, немов топірці ті,<br />
що піднятий на них я, Орфенюку,<br />
понад комори наші золоті.</p>
<p>…Ще пісня буде.<br />
Ви ще є.<br />
У плесо<br />
небес космацьких<br />
я іще не впав.</p>
<p>Я тільки запитав себе: “Олексо,<br />
а як би ти у ратуші вмирав?..”</p>
<p>Поцілив Штефан. Довбуш падав.<br />
Не вдарив грім і бурелім.<br />
Не срібний волос нині зрадив.<br />
І яре зерно ні при чім.<br />
Він завше Довбуш.<br />
Хай перерва<br />
на двісті літ – для нас пусте.<br />
Навпроти смерті буде церква –<br />
нащадок спалить, підмете.</p>
<p>А хлоп є хлоп –<br />
він правду каже.<br />
Осудить сатанинську хіть.<br />
Йому орати поле наше<br />
і сина божого любить.</p>

<div>




</div>

<p>“Бо що розбійник проти війська?<br />
За нього кожен пас поров.<br />
Йому ж би тільки масть курвинська –<br />
Космач тут, хлопе, – будь здоров!”</p>
<p>Всяк чує, і Дзвінчук почує,<br />
й корчма, на вигадки тяжка:<br />
Космач віднині – не для збуя,<br />
а для Штефана Дзвінчука.<br />
Він має все.<br />
Він Дзвінку має.<br />
Він, навіть смирний – до пори,<br />
космацькі лестощі приймає<br />
й презирство польське і дари.</p>
<p>Найближчі побратими Олекси Довбуша.</p>
<p>Зимарка в снігах.<br />
Тут опришки сумні зимували?<br />
Постаріли тут, у снігах…<br />
Й розуміли – коли.<br />
Над лісом стояли сніги.<br />
А вовки завивали<br />
ще вище.<br />
І зорі в морози, немов постоли,<br />
скрипіли. Взувайся, легіню!<br />
Й на лови, неборе!<br />
Викрешуй вогню.<br />
Перевір своє око і кріс.<br />
Один на всі гори.<br />
Пішли на мадяри цімбори.<br />
А ти зимувати<br />
в пору полонинську заліз.<br />
А сніг тебе видасть.<br />
А зорі плаєчок покажуть.<br />
А ватра підскочить,<br />
заб’ється у сивих очах.</p>
<p>Це сниться, легіню.<br />
Виводь свою душу на пашу.<br />
Ридає у корчмах Космач<br />
при свічках і ножах.</p>

<div></div>