<strong>Микола Руденко – Спомин про кам’яну бабу</strong>
<p>Здається, недавно — та ціле життя<br />
Пробігло, мов піна на хвилі.<br />
Відтоді, як вбоге селянське дитя<br />
Заснуло на скіфській могилі.</p>
<p>Дрімав вітерець між кущів полину,<br />
Задумалась далеч бездонна.<br />
На голову руку свою кам’яну<br />
Поклала гранітна мадонна.</p>
<p>Немов до живої, до неї я звик.<br />
В ній щось небуденне звучало.<br />
У постаті сірій вбачав кочовик<br />
Природи жіноче начало.</p>
<p>Чи тридцять віків, а чи більше отут<br />
Він жив у поганськім законі.<br />
На росяних схилах замочками пут<br />
Бряжчали стриножені коні.</p>

<div>




</div>

<p>Мене чи то скіфа вітрів течія<br />
Покликала щедрістю паші?<br />
То скіф на могилі схилився чи я?<br />
То коні поганські чи наші?</p>
<p>Однаково душі вела із пітьми<br />
Розкована сонячна зваба.<br />
І Всесвіт однаково бачили ми —<br />
Те здатна засвідчити баба…</p>
<p>На бабині груди — то дощик, то град,<br />
Роки — заметілі, без ліку…<br />
І хто мені ворог, і хто мені брат<br />
У цьому степу споконвіку?..</p>
<p>Кремезна істота портфеля трима,<br />
Як щит мої предки тримали.<br />
Ні баби уже, ні могили нема —<br />
Є тільки бульдозерні рала.</p>
<p>Є хриплий матюк, та безрадісний сміх,<br />
Та мозок, потьмарений хмелем…<br />
Хай половець прийде, хай вернеться<br />
скіф —<br />
Аби не істота з портфелем!</p>
<p><em>31.08.1978</em></p>

<div></div>