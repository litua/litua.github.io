<strong>Микола Хвильовий – «Та невже ніколи не забуду…»</strong>
<p>Та невже ніколи не забуду<br />
Ці шляхи, цю тирсу, широчінь,<br />
Не заб’ю в собі зміюку люту,<br />
Що хитренько про степи сичить?<br />
Як орган в костьолі, на молитві,<br />
Ці уперті спогади з села<br />
Знову кажуть: «Ти послухай, рід твій<br />
Нас до тебе, зраднику, послав».<br />
Що ти робиш? Де ти забарився?<br />
Чи забув, як явори шумлять<br />
На тому хихлатому узліссі,<br />
Відкіля розходяться поля?<br />
Ми прийшли до тебе із оселі,<br />
Де весною присмерк, мов мара,<br />
Де за клунею в синяві невеселій<br />
Молодик химерний умирав.<br />
За весною — червень, липень, серпень<br />
На озерах, на пустелі чорногуз.<br />
…Пам’ятаєш, як дзвонили верби<br />
Про хрусталь надуманих медуз?<br />
А цю осінь, в злоті, оксамиті…<br />
Та невже ти враз її забув?<br />
Що ти краще десь найшов на світі<br />
За осінню далечінь в степу?<br />
За вітрами падають сніжинки,<br />
І на стріхах білий сніг лежить.<br />
Всюди тиша. Лиш собаки дзвінко<br />
На церковній заливаються межі.</p>

<div></div>