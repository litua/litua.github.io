<strong>Андієвська Емма – Вітри Азії</strong>
<p>Колони  з  базальту.  Фасади  палаців<br />
На  перехресті.  Й  вітри,<br />
Які  супроводжують  кочовиків,<br />
Що  випалюють  культури<br />
Правом  сильного.<br />
Циклопічні  мури,  вкриті  зображенням<br />
Богині  плодючості</p>
<p>Як  віє  вітер<br />
В  колонах,  серцях,  пам`яті!<br />
Ніколи  нічому  не  вчаться<br />
Ні  народи,  ні  одиниці.<br />
Єдиний  Ти,  Невимовний,<br />
Що  пануєш<br />
Від  віддиху  до  віддиху.</p>
<p>Золотий  кухоль  з  левами  і  гієнами<br />
Зберігає  кров  вівтарів  і  переходових  часів.<br />
Котять  колісниці  від  сходу  дл  заходу,<br />
Щоб  прокласти  мармуровий  хідник<br />
Там,  де  гінці  з  найвіддаленіших<br />
Закутин  імперії</p>
<p>Мінятимуть  коней  й  супроводжуватимуть<br />
Колони  з  написами  нових  законів,<br />
Як  найм`якшу  міру  покарання<br />
Для  приборкання  племен.</p>
<p>Всі  ці  народи<br />
Забирає  пустеля.<br />
І  загублена  під  згарищами<br />
Алябастрова  ваза<br />
Розповідає  тільки<br />
Про  мале  й  проминальне<br />
Й  не  скаже  нічого  про  вітер,<br />
Що  віяв  від  рана  до  пізна,<br />
Змітаючи  століття<br />
Слідом  та  попелом<br />
Жертовного  стегна,<br />
Що  було<br />
Живим  смолоскипом  до  предків<br />
Які  стояли<br />
Ще  по  той  бік  порогу.</p>

<div>




</div>

<p>Гробниці  з  зображеннями  полювань<br />
І  полоненних  з  відтятими  правицями.<br />
Спадок  загиблих,<br />
Що  зводять  мури  прийдешнього.<br />
Едикти  на  ріки,  переправи  й  на  пам`ять.<br />
Як  голосять  жінки  над  глиною,<br />
Що  була  містом,  вівтарем  та  прихистком.<br />
Лишилося  тільки  Твоє  спотворене  ім`я,<br />
Що  межує  з  пустелею  та  неминучістю.<br />
Червоний  попіл  переходів,<br />
Де  вартові  з  туркусовими  бородами.<br />
Бляха  в  поглядах,  бляха  в  харчах,<br />
Бляха  в  віруваннях.<br />
Ніщо  не  рятує  людину,<br />
Що  отаборилася  в  вітрі.</p>
<p>Тільки  тиші  верблюжий  горб.<br />
Тільки  пустелі  піщані  очі.<br />
Людське  життя  —  непотрібніше,<br />
ніж  старе  сідло,<br />
Пожбурене  в  порох  грабіжником.<br />
Де  є  пасовища  і  криниці<br />
З  прохолодною  водою.<br />
Десь  є  міра,  число  і  невмируще  серце.<br />
Але  тут  тільки  полудень,<br />
Вапняки  й  проминальність.<br />
І  пісня,  як  череп,<br />
Над  випаленим  суходолом.</p>

<div></div>