<strong>Максим Рильський – Ніцше…</strong>
<p>Змію, людину, сонце та орла<br />
Благословив він у високих горах:<br />
Премудрість, світло, серце, міць крила —<br />
Для бур, для щастя, для висот прозорих.</p>
<p>Безумієм чоло оповила<br />
Йому гадюка; терни мислів хорих<br />
Людина непомітно принесла;<br />
Орел упав на землю, в тлін і порох.</p>

<div>




</div>

<p>І він до сонця руки підійняв,<br />
Але воно сміялося зрадливо, —<br />
І на уста мовчання він поклав.</p>
<p>Чужий любові і далекий гніву,<br />
По сходах таємничих він зійшов,<br />
Де мертвий гнів і нежива любов.</p>
<p><em>1922</em></p>

<div></div>