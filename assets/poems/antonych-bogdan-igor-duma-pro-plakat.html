<strong>Антонич Богдан-Ігор – Дума про плакати</strong>
<p>Рядами, рядами, рядами,<br />
Довгими смугами, над кам’яними бруками<br />
Висимо,<br />
Лежимо,<br />
Сидимо<br />
Ми на мурах розіп’яті,<br />
Ми плакати, плакати, плакати.</p>
<p>І вдень і вніч ми все одні,<br />
У вдень і вніч ми все різні,<br />
Міняємося,<br />
Минаємося,<br />
Кидаємося<br />
В безвістя<br />
Серед міста.<br />
Ми розвійні вулиць брати,<br />
Ми плакати, плакати, плакати.</p>
<p>А над нами небо плине,<br />
А над нами бетон лине,<br />
А між небом і бетоном<br />
Одним стоном, одним стоном<br />
Місто, місто розікрите, розколисте та розмите.<br />
Ми на мурів лук нап’яті,<br />
Ми плакати, плакати, плакати.</p>
<p>Від рож червоні,<br />
Від мурів зелені,<br />
Від фйолків фйолетів,<br />
Від неба блакитів<br />
Ми вкрали.<br />
Набрали,<br />
Нассали<br />
Ми яскраві красок плати,<br />
Ми плакати, плакати, плакати.</p>

<div>




</div>

<p>Водограєм,<br />
Буйним граєм,<br />
Злотом, сріблом осліпляєм,<br />
Мозайкою осяваєм,<br />
Ми в вуличний чар закляті,<br />
Ми плакати, плакати, плакати.</p>
<p>Ми все знаєм,<br />
Що? де? є?<br />
Ми всілякі вісті маєм:<br />
Хто? вже? ще?<br />
Ми про все повідомляєм,<br />
Величаєм,<br />
Поганьбляєм.<br />
Ми вістуни все закляті,<br />
Ми плакати, плакати, плакати.</p>
<p>Ми мусимо все кричати,<br />
Душу свою сповідати,<br />
Тайни свої виявляти,<br />
До ух лестиво шептати,<br />
До ух рипливо гримати,<br />
Без упину,<br />
Без спочину,<br />
До загину<br />
Ми не можемо спочати,<br />
Ми плакати, плакати, плакати.</p>
<p>Людей зводим,<br />
В блуд їх вводим,<br />
Ляском маним,<br />
Ляском п’яним.<br />
Жонглери, маклери, манажери<br />
Все відкриті,<br />
Все одверті,<br />
Не закриті,<br />
Покраяні,<br />
мальовані,<br />
Проститутки, юди, свати,<br />
Ми плакати, плакати, плакати.</p>

<div></div>