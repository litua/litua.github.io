<strong>Леся Українка – Віче</strong>
<p>Ще старість не прийшла, а все минуле</p>
<p>не раз мені став перед очима,<br />
і я дивлюсь так пильно, мов боюся,<br />
що більш мені не прийдеться побачить<br />
того садочка спогадів моїх,<br />
що міниться барвистими квітками<br />
при світлі мрій, мов при західнім сонці.<br />
Ось і тепер повстав дитячий спогад<br />
і кличе, й вабить: глянь на мене ще раз!</p>
<p>В дворі старого замчища-руїни</p>
<p>зібрались ми на віче, все поважні,<br />
учені голови, гладенькі й кучеряві,<br />
і віком не малі – якби зложити літа усіх,<br />
либонь, століття вийшло б!<br />
Ми всі були на зборах, всі дванадцять.<br />
Обачні люди, тямили ми добре,<br />
що ми живем у небезпечний час:<br />
поставили сторожу біля брами, –<br />
як хто надійде, щоб давала гасло, –<br />
і раду радили. Таємне товариство<br />
ми закладали, і ніхто з «великих»<br />
до нього доступу не мусив мати.<br />
Зложили всі обітницю врочисту<br />
ховати таємницю до загину.</p>
<p>Яка ж була мета у товариства?</p>
<p>«Мета?» – «великі» вже б не обійшлися<br />
без сього слова, ми ж були щиріші:<br />
в нас не було мети. Було завзяття,<br />
одвага, може, навіть героїзм,<br />
і з нас було доволі. Ще ж до того<br />
була в гурті маленька Жанна д’Арк:<br />
тоненька, блідолиця, голосочок<br />
бринів, немов дзвінок, її очиці<br />
блакитні блискавиці розсипали,<br />
злотистеє волосся розвівалось,<br />
мов орифлама. В нас її вважали<br />
за речницю великої снаги.<br />
Вона сиділа в замковій бойниці,<br />
неначе в ніші, і навколо неї<br />
було ще досить неба весняного<br />
в тій рамці кам’яній; західне сонце<br />
вінцем її голівку червонило.<br />
Вона держала слово, і багато<br />
великих слів у ньому поміщалось:<br />
братерство, рівність, воля, рідний край…<br />
Так, так, те все було. А далі слово<br />
змінилося у спів, і вся громада<br />
до дзвінкої промови прилучилась.<br />
О, то були такі «червоні» співи,<br />
яких, либонь, не чув старезний замок<br />
і в ті часи, коли червона кров<br />
йому красила тверді, сиві мури.<br />
«Гартовані ножі» були в тих співах,<br />
а в серці у співців була любов<br />
до тих «великих», що були малими<br />
на бенкеті життя. Летів той спів<br />
геть за зубчаті стіни і котився<br />
зеленими моріжками до річки,<br />
немов хотів поплисти за водою<br />
до вбогих сел, що мріли навкруги…</p>

<div>




</div>

<p>Зубчата тінь від замкового муру</p>
<p>все довшала, а далі й двір покрила.<br />
В бойниці небо стало темно-синім,<br />
не стало вже червоного віночка<br />
на голові малої Жанни д’Арк,<br />
а ми співали… Раптом наша варта<br />
нам гасло подала: “Гуси, додому,<br />
вовк за горою!” – Все затихло миттю:<br />
“великі” йшли!.. Під муром притаївшись,<br />
ми бачили, як постаті незграбні,<br />
хитаючись та пишучи «мисліте»,<br />
блукали по замковому дворі, –<br />
«великі» йшли з веселої беседи.<br />
Ой, видко, шлях був довгий та трудний,<br />
либонь, їм там судилось ночувати…</p>
<p>Таємне віче розійшлось таємно:</p>
<p>скрадалися ніжки маленькі тихо<br />
у темряві; ніхто не озивався:<br />
ручки стискались мовчки на прощання;<br />
за брамою всі різно подались…</p>
<p>Де ви, мої товариші колишні?</p>
<p>Ми розійшлися, мов стежки по лісі.<br />
Чи ви коли ще згадуєте замок<br />
і всі ті речі, співи, таємниці?<br />
Чи, може, вам – «великим», мудрим людям<br />
тепер уже не до дитячих мрій?..</p>
<p>10.08.1901</p>

<div></div>