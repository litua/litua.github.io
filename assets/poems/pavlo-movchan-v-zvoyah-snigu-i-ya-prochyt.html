<strong>Павло Мовчан – “В звоях снігу і я прочитав письмена…” </strong>
<p>В звоях снігу і я прочитав письмена:<br />
«Унеправджено світ, і скасовано час!».<br />
Спала нагло з очей повстяна полена,<br />
і окресливсь повітря блакитний каркас.<br />
Ламле ворон гілляччя сухе на гніздо,<br />
набрякає кора, стовбуриння гуде,<br />
дотліває в долоні іржавий гвіздок,<br />
утрухаючий хрест вже ось-ось упаде.<br />
Але тешуться шули і в’яжеться зруб,<br />
гостро півень кричить на стонадцять сторін,<br />
вилітають слова, проломившись із губ,<br />
і підводиться тінь проти сонця з колін…<br />
Стала меншою міра метрична й вага:<br />
можна кухлем з криниці води зачерпнуть,<br />
і на горло лози наступає нога,<br />
а із неї струмки виноградні течуть,<br />
стало легшим засохле стебло кропиви,<br />
і торішнім наречені листя й думки,<br />
ніби вивіявсь час, як той сон з голови,<br />
і проміння розкрило таємні кутки.<br />
Стільки світла довкола — аж чорно в очах,<br />
і згортається сніг, мов зотлілий папір,<br />
і скріпляє чорнозем підошви печать,<br />
і жадливо вбирає очищений зір:<br />
висоту — широчінь, світлу радість — печаль,<br />
неминучість єства, проминальність земну;<br />
і слова, що ти в звоях снігів прочитав,<br />
за водою течуть з глибини в глибину.</p>

<div>




</div>

<p>***</p>

<div></div>