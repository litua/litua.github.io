<strong>Микола Вінграновський – Український прелюд</strong>
<p>Останній міст проплив у далині,<br />
Колеса змащені росою голубою —<br />
І Київ на Богдановім коні<br />
Пливе навстріч дніпровою водою…</p>
<p>Вже серце під колесами петля!..<br />
Упало серце! Де тому причина?..<br />
Вже чуть, як обертається Земля,<br />
І обертається з Землею Україна…</p>
<p>Красо моя! Вкраїночко моя!<br />
Ну, що мені робити — я не знаю!<br />
То прилечу, то знову відлітаю,<br />
А день за днем і гасне, і сія…</p>

<div>




</div>

<p>Твоє обличчя світле, як надія,<br />
Пахкими пальцями торкнув я уночі<br />
І кров свою змішав я із твоєю,<br />
Як зерно із землею повесні.<br />
Тоді ти стала мною, Батьківщино,<br />
А я тобою на світанні став —<br />
І свої очі я відкрив крізь тебе…<br />
Ти поселила в серці мій народ,<br />
Ти освітила думку мою часом<br />
І в мову українки сповила,<br />
Тебе дивлюсь я серцем і думками,<br />
Тебе люблю я всесвітом і людством,<br />
І соняхом у золотому сні,<br />
І сивиною вченого-мислителя,<br />
І на стерні горошком польовим.<br />
Ми стрінулись з тобою на Дніпрі,<br />
Там губи я торкнув твої, Вітчизно,<br />
Там вивірив по тобі пульс любови,<br />
Годинник людства — з стрілками життя<br />
На цифрах смерти — звірив із твоїм…<br />
Ні, Батьківщино! Не лише стражданням<br />
Чи радістю я звернений до тебе!..</p>
<p><em>1960</em></p>

<div></div>