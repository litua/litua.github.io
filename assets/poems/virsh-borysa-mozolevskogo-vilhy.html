<strong>Мозолевський Борис – Вільхи</strong>
<p><em>Михайлові Сіренку</em></p>
<p>Біла вільха, вільха чорна.<br />
Понад Дружем — більше білої.<br />
Чи не вчора ізвечора<br />
Там твої літа ще бігали?</p>
<p>Їм дівча назустріч бігло,<br />
На щоках несло по ружі.<br />
Ніби стрічка чорно-біла —<br />
Білі хмари в чорнім Дружі…</p>

<div>




</div>

<p>Намело снігів, насипало,<br />
В білім полі чорні ворони.<br />
Надто важко йти нам випало!<br />
Білі вільхи стали чорними.</p>
<p>Та злетілися ви марно<br />
В біле поле, чорні ворони!<br />
Запрягаймось, друже, в ярма,—<br />
Ще раз долю переоремо!</p>
<p>За снігами там і досі<br />
Ружа тая не згаса.<br />
І, як біль, у чорній фосі<br />
Біла мамина коса…</p>

<div></div>