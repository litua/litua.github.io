<strong>Павло Мовчан – Рівні погуки зозулі </strong>
<p>Голос зозулі, мов двері на вітрі,<br />
в темному лісі протяжно скрипить…<br />
Хто на порозі стоїть тогосвітнім<br />
і прочиняє: хить та хить-хить?..</p>
<p>Зайде і вийде. Вийде і стане,<br />
тишу протяжну за ручку шарпне…<br />
Клич нерішучий стає дерев’яним,<br />
рветься мовчання туге, голосне…</p>
<p>І сповиття розриває шовкове<br />
демон незримий сухими крильми;<br />
голос зозулі — це поштовхи крові,<br />
спалахи пам’яті в лоні пітьми…</p>

<div>




</div>

<p>Кістку живу люта пилка пиляла,<br />
і заганялись зубці, наче «ку»…<br />
Рід мій зостався по той бік провалля —<br />
я ж прикипів, як лишай на пеньку…</p>
<p>Покликом рівним, гласом облудним<br />
мертвих перелік в шерензі іде.<br />
Хто розривав тебе, часе підсудний?<br />
Роде мій древній, де ти, ну де?!</p>
<p>Кістя розтяте лежить по Сибірах,<br />
по Біломорах та Соловках.<br />
Пустку лише обляга моя шкіра:<br />
вийняли з мене давно кістяка…</p>
<p>Входять — виходять із мене примари,<br />
личчя міняє порожнє єство:<br />
і видихається в пазурах пара,<br />
душу ж забрали — зоставсь сповиток…</p>
<p>***</p>

<div></div>