<strong>Павло Мовчан – Гуцульський малюнок </strong>
<p>День наваливсь:<br />
під тиском світла<br />
повигинались вікна.<br />
День пхавсь<br />
у колибу,<br />
День натискав з усіх боків.<br />
І вже на сонячних канатах<br />
Балансували в світ смереки.<br />
Кинув я руки<br />
на Карпати<br />
і обіперся,<br />
І хилитнулася земля замерзла, —<br />
Обсунулась, мов спогад, враз<br />
Говерла.<br />
А праліс виставив у світ<br />
пенькові жерла.<br />
І день дзвенить, як дзвін при шиї вівці,<br />
Та довготканий виповза потік,<br />
Показуючи сонцю роздвоєний язик…<br />
Сухий гуцул<br />
примружив пильне око<br />
І продивляє аж за пруг землі.<br />
Він бачить все,<br />
Він все руками чує:<br />
І кедра міць, і топірця вагу,<br />
І зойк смерек,<br />
Котрі летять у звори,<br />
хапаючи востаннє<br />
Зеленим ротом<br />
шматки повітря.<br />
Він бачить все…<br />
У нього очі — гавані.<br />
Я запливаю в них, як чорна тріска,<br />
як шматок кори<br />
обдертої смереки.<br />
День тисне, день іде, але проходить мимо.<br />
Лиш капле світло з вус<br />
Та ниткою потік снується через око,<br />
Як через вушко голки…<br />
Стоїть гуцул і все руками чує.</p>

<div>




</div>

<p>***</p>

<div></div>