<strong>Павло Глазовий – Не проведеш Микиту!</strong>
<p>Жили собі, поживали Улита й Микита.<br />
Росла у них гарнесенька доня Маргарита.<br />
Раз Микита і Улита з дуру завелися<br />
І до суду розлучатись разом подалися.<br />
Прочитав суддя заяву та й пита в Микити:<br />
— А як же ви збираєтесь дитину ділити?<br />
Пожили б ви ще годочок, хоч не все і гладко.<br />
У вас, може б, народилось до пари дитятко.<br />
Тоді буде й розлучатись легше вам, ніж нині, —<br />
Якраз би вам дісталося обом по дитині. —<br />
А Микита носом крутить:<br />
— Це нам не підходить.<br />
Вона хитра, все заплута: двох близнят народить.</p>

<div></div>