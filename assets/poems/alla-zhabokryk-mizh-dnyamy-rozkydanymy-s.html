Алла Жабокрик – Між днями розкиданими, сонними, грішними.<p>Між днями розкиданими, сонними, грішними.<br />
Між розмовами із вином, сексом та грішми.<br />
Між поетами, музикантами та бандитами.<br />
Між жінками, чоловіками на тіло ситими.<br />
Між рядків, між проказ та між душ пробитих.<br />
Я зуміла тебе згубити.</p>
<p>Десь між сьомою, восьмою чи дев’ятою ранку.<br />
Між недопалків, віршів та пустих бляшанок.<br />
Між вчорашньою піцою, білизною та сусідками.<br />
Між обдертими стінами, гуртожитками, свідками.<br />
Між Африкою\Австралією та днями прожитими.<br />
Не хотіла тебе згубити.</p>
<p></p>
<p>Ти ходив на роботу і був так стандартно статичним.<br />
Не палив, не пиячив, здавався ганебно звичним.<br />
Мав чорне волосся, бліде тіло, довгі красиві пальці.<br />
Пив каву без цукру та й тільки лишень уранці.<br />
Не підвищував голосу. Не вказував мені, що робити<br />
Дозволив себе загубити..</p>
<p>Я ж носила діряві джинси, стару майку і пила колу.<br />
Завжди в кедах була узута і навіть у тебе вдома.<br />
З сусідами не віталась, дітей не хотіла, засмагала гола.<br />
Не ходила до церкви, не молилась та вірила в Бога.<br />
Колись навіть для тебе хотіла перестати палити.<br />
А ти дозволив себе згубити.</p>
<p>Ми сварились, кричали і справді востаннє прощались.<br />
Потім знову до ранку на кухні нестримно кохались.<br />
Прокидались лише по обіду, коли сонце добряче палило.<br />
Ти, як завжди, сидів і мовчав. Я каву тобі варила.<br />
Потім снідали залишками піци та тостами з варенням.<br />
Ти на мене дивився і не міг вгадати — з якого я плем’я.</p>

<div>




</div>

<p>Ми читали один одному в голос Джека Лондона.<br />
Я дивилась на тебе і, певно, була схожа на бовдура.<br />
Із закоханими очима, дурною посмішкою та скупими словами.<br />
Я чіплялась тобі на плечі й цілувала тебе. Цілувала.<br />
Потім хапала речі, залишала записку і йшла у безвість.<br />
На зап’ясті залишивши тобі безкінечність.</p>
<p>Між новими містами\столицями, перехрестями та будинками<br />
Я шукала подібних тобі. Із такими ж, як в тебе, відбитками.<br />
Я ховала тебе у себе й намагалася нічого не забути.<br />
Тільки ось на дворі уже коси чіпляє жахливий грудень.<br />
А я ж востаннє любила\торкалася\чекала тебе у травні.<br />
Ми з тобою такі зухвалі.</p>
<p>В перервах між подорожами\сесіями. Між загубленим змістом.<br />
Я верталась щоразу\щомісяць в теж саме старезне місто.<br />
Пила холодне вино на лавках, заховавши його у пакети.<br />
І на згадку про себе кидала у воду серце й монети.<br />
Щоб ще раз вернутись у це старе місто. Що б ще раз до тебе<br />
вернутись<br />
зустрітись…</p>
<p>автор: <strong><a href="http://onlyart.org.ua/?page_id=44244">Алла Жабокрик</a></strong></p>
<p></p>

<div></div>