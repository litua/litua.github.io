<strong>Павло Мовчан – “Ти — світла далечінь, простелена рівнинно…” </strong>
<p>Ти — світла далечінь, простелена рівнинно,<br />
прозора та дзвінка, немов погожа днина,<br />
в тобі блакить лунка і крила журавлині,<br />
співучі павутини пряде твоя рука.</p>

<div>




</div>

<p>Люблю тебе, о земле! Твоє пречисте лоно<br />
остуджує мої натруджені долоні,<br />
наснажує мене, як трави на осонні;<br />
тепло твоє у жили щохвилі затіка.</p>
<p>Наперекір вогню і подихам пустелі,<br />
тебе зволожу я, щоб рунь зросла весела.<br />
Зіжну, і змолочу, і хліб знесу в оселю,<br />
аби далеких друзів на свята закликать.</p>
<p>***</p>

<div></div>