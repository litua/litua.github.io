<strong>Герасим’юк Василь – Найлегше згадую жабу…</strong>
<p>Найлегше згадую жабу.<br />
Точніше, її очі,<br />
страшніші від очей змії.<br />
Бо то очі жаби, яка в сутінках<br />
прийшла назавше забрати молоко у нашої корови.<br />
Її послала одна жінка.<br />
Ту жінку називають відомо як.<br />
Але та жінка не знала,<br />
що навіть у сутінках<br />
ропуху балухату перестріне під порогом стайні<br />
маленьке хлоп’я<br />
і, перелякавшись на все життя,<br />
все-таки її покаже дідові й бабі,<br />
а вони повісять ту погань банькату<br />
на патику, застромленому в землю, – у розколіп,<br />
аби добре підсмажило її хиже сонце липневе!<br />
Не знайде тоді місця собі<br />
одна жінка –<br />
дертиметься на стіни!<br />
І зляже під хижим сонцем, і лежатиме при смерті.<br />
І не зможе відшепотіти сама себе,<br />
і не допоможуть їй дзіндзора і одален-зілля.<br />
Ми ніколи не згадаємо<br />
всесильні слова відьомських замовлянь, заклинань…<br />
Невже тому,<br />
що невинне дитя<br />
не визволило ту потвору витрішкувату?</p>

<div></div>