<strong>Максим Рильський – Коні</strong>
<p>Води напившися з ясного джерела,<br />
Вертаються вони на поклики пастуші,<br />
І хитро щуляться у перволітків уші…<br />
Хвилина — і табун мов буря понесла.</p>
<p>А вечір глибшає. Рожево-сиза мгла<br />
Оповиває степ, людські голубить душі,<br />
І хмарки плямами розбризканої туші<br />
Стають на обрії, подібному до скла.</p>

<div>




</div>

<p>І от, натомлені, притихлою ходою<br />
Вони вертаються. Лиш кілька стригунців<br />
Не хочуть ні вівса, ні сну, ні супокою.</p>
<p>Старого пастуха бере і сміх, і гнів:<br />
Ну, сказано — малі! Усе б то їм брикати!..<br />
А легіт пестить їх, немов ласкава мати.</p>
<p><em>26.02.1928</em></p>

<div></div>