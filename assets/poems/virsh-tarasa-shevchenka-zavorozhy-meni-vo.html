<strong>Тарас Шевченко – Заворожи мені, волхве</strong>
<p>Заворожи мені, волхве,<br />
Друже сивоусий!<br />
Ти вже серце запечатав,<br />
А я ще боюся.<br />
Боюся ще погорілу<br />
Пустку руйнувати,<br />
Боюся ще, мій голубе,<br />
Серце поховати.<br />
Може, вернеться надія<br />
З тією водою<br />
Зцілющою й живущою,<br />
Дрібною сльозою —<br />
Може, вернеться з-за світа<br />
В пустку зимувати,<br />
Хоч всередині обілить<br />
Горілую хату.<br />
І витопить, і нагріє,<br />
І світло засвітить…<br />
Може, ще раз прокинуться<br />
Мої думи-діти.<br />
Може, ще раз помолюся,<br />
З дітками заплачу.<br />
Може, ще раз сонце правди<br />
Хоч крізь сон побачу…<br />
Стань же: братом, хоч одури.<br />
Скажи, що робити:<br />
Чи молитись, чи журитись,<br />
Чи тім’я розбити??!</p>

<div>




</div>

<p><em>13 декабря 1844, </em><br />
<em>С.-Петербург</em></p>

<div></div>