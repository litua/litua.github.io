<strong>Сингаївський Микола – Мрія і птиця</strong>
<p>Далечінь відлунює громами,<br />
Та веселка вже цвіте над нами.</p>
<p>Ген лелеки, мов забули втому,<br />
Бавляться на лузі молодому.</p>
<p>Я і сам забув свої печалі,<br />
Задуми наснажую зухвалі.</p>
<p>Є в душі і пристрасть, і надія,<br />
А людське життя – це рух і дія.</p>

<div>




</div>

<p>Де ти, мій натхненнику Ікаре?<br />
Будем разом линути над хмари.</p>
<p>Кличе невпокорене жадання, –<br />
Мрія і душі празникування.</p>
<p>Знаю, що життя не в ореолі,<br />
Будуть в серці радощі і болі.</p>
<p>Та й не скніти ж у глухій знемозі,<br />
Ми – з дитинства в злетах, у дорозі.</p>
<p>Далечінь відлунює громами,<br />
А душа, мов птаха, над лугами.</p>

<div></div>