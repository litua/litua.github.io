<strong>Павло Мовчан – “В отчій ласкавості…” </strong>
<p>В отчій ласкавості<br />
сонечко гріє,<br />
просто з цікавості<br />
хмарка синіє.<br />
Теслі завзяті лаштують дорогу —<br />
дні непочаті<br />
видно з порогу.<br />
Видно та й видко,<br />
мов на долоні,<br />
мчать та ще швидко<br />
коні вороні…<br />
Голосу нитка<br />
їх переймає<br />
в час, коли квітка<br />
камінь ламає.<br />
Теслі сторукі<br />
тешуть мандрівку,<br />
п’ють мед-горілку<br />
та й на розлуку.<br />
Чом мені пішки<br />
все манівцями,<br />
чом все обніжки<br />
та й поміж нами?<br />
Де ж та дорога,<br />
тесана з дуба,<br />
де ж білий огир,<br />
де, моя люба?<br />
З рук випускаю кий-патерицю,<br />
стану на камінь<br />
світ обдивиться:<br />
сонечко сяє, хмарка синіє,<br />
квітка-сирітка<br />
в полі марніє.</p>

<div>




</div>

<p>***</p>

<div></div>