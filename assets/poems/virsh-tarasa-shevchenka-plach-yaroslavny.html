<strong>Тарас Шевченко – Плач Ярославни</strong>
<p>В Путивлі-граді вранці-рано<br />
Співає, плаче Ярославна,<br />
Як та зозуленька кує,<br />
Словами жалю додає.<br />
«Полечу,— каже,— зигзицею ,<br />
Тією чайкою-вдовицею,<br />
Та понад Доном полечу,<br />
Рукав бобровий омочу<br />
В ріці Каялі. І на тілі,<br />
На княжім білім, помарнілім,<br />
Омию кров суху, отру<br />
Глибокії, тяжкії рани…»</p>
<p>І квилить, плаче Ярославна<br />
В Путивлі рано на валу:<br />
«Вітрило-вітре мій єдиний,<br />
Легкий, крилатий господине!<br />
Нащо на дужому крилі<br />
На вої любії мої,<br />
На князя, ладо моє миле,<br />
Ти ханові метаєш стріли?<br />
Не мало неба, і землі,<br />
І моря синього. На морі<br />
Гойдай насади-кораблі.<br />
А ти, прелютий… Горе! Горе!<br />
Моє веселіє украв,<br />
В степу на тирсі розібгав».</p>

<div>




</div>

<p>Сумує, квилить, плаче рано<br />
В Путивлі-граді Ярославна.<br />
І каже: «Дужий і старий,<br />
Широкий Дніпре, не малий!<br />
Пробив єси високі скали,<br />
Текучи в землю половчана,<br />
Носив єси на байдаках<br />
На половчан, на Кобяка<br />
Дружину тую Святославлю!..<br />
О мій Словутицю преславний!<br />
Моє ти ладо принеси,<br />
Щоб я постіль весела-слала,<br />
У море сліз не посилала,—<br />
Сльозами моря не долить».</p>
<p>І плаче, плаче Ярославна<br />
В Путивлі на валу на брамі,<br />
Святеє сонечко зійшло.<br />
І каже: «Сонце пресвятеє<br />
На землю радість принесло<br />
І людям, і землі, моєї<br />
Туги-нудьги не розвело.<br />
Святий, огненний господине!<br />
Спалив єси луги, степи,<br />
Спалив і князя, і дружину,<br />
Спали мене на самоті!<br />
Або не грій і не світи.<br />
Загинув ладо… Я загину!»</p>
<p><em>4 іюня [1860], СП6</em></p>

<div></div>