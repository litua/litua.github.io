Сосюра Володимир – Як я люблю тебе, мій краю вугляний…<p>Як я люблю тебе, мій краю вугляний,<br />
твій кожний камінець, твою билину кожну,<br />
де я пішов на бій за щастя вдаль тривожну,<br />
що снилося мені в заграві заводській…</p>
<p>Коли доводиться в краях твоїх бувати,<br />
од щастя плачу я, і плачу, і сміюсь…<br />
Щоб сили для пісень джерельної набрати,<br />
я серцем до землі донецької тулюсь.</p>
<p>Ті верби над Дінцем, що я повз них проходив,<br />
і рейок димний дзвін, і шахти на горі,<br />
куди біжать, біжать вагончики з заводу,<br />
смуглява дітвора, щасливі матері…</p>

<div>




</div>

<p>Це там, це там, це там зростали ми й любили,<br />
і я горджусь, що я землі моєї син,<br />
де силу мускулів машини замінили,<br />
щоб назавжди забув шахтар про кайла дзвін,</p>
<p>Щоб він злетів орлом в простори наукові,<br />
щоб шлях пізнав до зір не тільки у піснях.<br />
Я шлю тобі слова безмірної любові,<br />
донецький краю мій, на твій громохкий шлях.</p>
<p>Цвіти, сіяй, грими! Чаруй життя красою<br />
і прокладай нову, іще не знану путь!<br />
В майбутнє ідучи веселою ходою,<br />
у щасті про свого поета не забудь.</p>
<p>1959</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>