<strong>Герасим’юк Василь – Ахіллесова п’ята</strong>
<p><em>Василеві Портяку</em></p>

<div>




</div>

<p>Був такий день,<br />
коли не можна нічого тягти з лісу,<br />
бо прилізе гадина додому.<br />
Були такі слова,<br />
які вимовляти умів сліпий,<br />
викликаючи гадину з-під хати, –<br />
убити її.<br />
Була така гадина,<br />
яка ховалася від холоду в печі<br />
і серед ночі цокала, як годинник.<br />
Була така година вдосвіта,<br />
коли змія ота зігрілася на литці легіня,<br />
який спав на печі,<br />
і вжалила його у п’яту,<br />
коли придавив її у сні.<br />
Був такий леґінь,<br />
який мав силу богатирську,<br />
але боявся своєї п’яти,<br />
бо в ній залишилася глибока діра,<br />
звідки око лиховісне блимало.<br />
Була така ніч,<br />
коли зліз леґінь отой з печі,<br />
бо ноги самі понесли його в ліс<br />
за пацьоркою із небесної голови<br />
найвродливішої і наймудрішої<br />
повелительки,<br />
за короною,<br />
в яку опівночі<br />
дмухало все її зміїне царство,<br />
видуваючи крижаний холод,<br />
звиваючись і скублюючись,<br />
обплітаючи, стискаючи цю землю.<br />
Була така земля…</p>

<div></div>