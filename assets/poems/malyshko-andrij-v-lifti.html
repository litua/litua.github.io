Малишко Андрій – В ліфті<p>Ліфт піднімає нас догори<br />
В ранки, і в півдні, і в вечори.</p>
<p>В ліфті не світло, але й не тьмянко,<br />
Йдеш у гостиницю — в ліфт потрап.<br />
Стріне привітно стара негритянка.<br />
В неї робота все давн і ап *.</p>
<p>Має старенька це мало діла<br />
З ранку до ночі і знов до зорі,<br />
Вже й на роботі тій посивіла,<br />
Все вона знизу, а інші вгорі.</p>
<p>Наче по ліфту життя проходить,<br />
Руки стомились, в мозолях старі,<br />
Інший хтось п’є, і живе, й верховодить,<br />
Все вона знизу, а інші вгорі.</p>
<p>В ліфтовій клітці свої звичаї,<br />
Містер до них із дитинства привик:<br />
Біла ліфтерша — він шляпу знімає,<br />
Чорна ліфтерша — стоїть, як бик,</p>
<p>Шляпу ще глибше натягне на вуха,<br />
Топчеться важко, немов на огні,<br />
Наче його допікає задуха.<br />
З ними у ліфті їхать мені.</p>
<p>Їх до десятка зайшло в кабіну,<br />
Морди, як ростбіф, з-під сірих шляп,<br />
Чорна ліфтерша веде машину<br />
Вгору і вгору, все ап та ап.</p>
<p>Всі одвернулись од чорної — білі,<br />
Топчуться важко бики здичавілі,<br />
Не шахтарі, їм тут їхать не мода,<br />
Не трударі, — все банкірська порода.</p>
<p>Ти вже привикла, що погляд як жала,<br />
От якби в мене в вітчизні жила,-<br />
Жито б ростила, пшениченьку б жала,<br />
Пісню із поля вела б до села.</p>

<div>




</div>

<p>Так, мене доброму вчила мати<br />
Хлопчиком, певне, в юнацькій порі,<br />
Перед старішими шапку знімати,<br />
Щиро вклонятись, де є матері,</p>
<p>Поцілувати натруджену руку,<br />
Білу чи чорну, немає біди,<br />
За материнську несказанну муку,<br />
За материнські великі труди.</p>
<p>Тільки б, можливо, як виняток в світі,<br />
Не поклонився б я матері тій,<br />
Що породила цих лютих і ситих,<br />
Сірих — під шляпами — в злобі своїй!</p>
<p>В ліфті не світло, але й не тьмянко,<br />
Я капелюха здіймаю один,<br />
Низько, вклоняюсь тобі, негритянко,<br />
Так, як вклоняється матері син.</p>
<p>За мозолі твої, чесні і чисті,<br />
І за усмішку болючу, як звих,<br />
І за синів —чотирьох комуністів,<br />
За полінчованих і за живих.</p>
<p>Як їй сльоза заблищала з журбою!<br />
Зашепотіли, міняючи тон,<br />
Гангстери-містери поміж собою:<br />
— Совєт Юніон?*<br />
— Совєт Юніон!</p>
<p>Ліфт вже донизу пішов у ту пору,<br />
А негритянці здалося за мить:<br />
Тільки угору, і вгору, і вгору<br />
В щасті своєму вона летить.<br />
____________________________<br />
*Давн— донизу, ап— вгору (англ.),<br />
*Совєт Юніон — Радянський Союз (англ.).</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>