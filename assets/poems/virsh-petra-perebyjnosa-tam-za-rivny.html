<strong>Перебийніс Петро – Там, за рівниною голою…</strong>
<p>Там, за рівниною голою,<br />
кров’ю світанок набряк.<br />
Бачу: охоплений полум’ям<br />
крутиться в полі вітряк.</p>
<p>Вітром високим роздмухане,<br />
полум’я крила жере.<br />
Над світовими розрухами<br />
гасне видіння старе.</p>
<p>Інші сповідує виміри<br />
час молодий і прудкий.<br />
Перевелися і вимерли<br />
в наших степах вітряки.</p>

<div>




</div>

<p>Літо смагляве полинуло.<br />
Де його вже доженеш?..<br />
Чахне від чаду полинного<br />
вік переораних меж.</p>
<p>Не колосками, не борошном –<br />
попелом вітер пропах.<br />
Тужно, безхлібно і порожньо<br />
у придніпровських степах.</p>
<p>Мертва рілля не скородиться,<br />
сохне осот на токах.<br />
І на чоло хлібородиці<br />
падає тінь вітряка.</p>

<div></div>