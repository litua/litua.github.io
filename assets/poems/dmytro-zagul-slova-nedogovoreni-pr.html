<strong>Дмитро Загул – “Слова недоговорені, приборкані пісні…”</strong>
<p>Слова недоговорені, приборкані пісні,<br />
Летіть в краї надзоряні, як пташки голосні!..<br />
І мрії недомріяні в буденщині життя,<br />
Словами неопірені, летіть без вороття!</p>

<div>




</div>

<p>З грудей моїх, як з кліточки, пускаю вас у світ,<br />
До листячка, до квіточки з росою припадіть!<br />
За снами сподіваннячка, що снилися давно,<br />
Летіть, мої зітханнячка, як пташки крізь вікно!</p>
<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ЛІРИКА І”</p>

<div></div>