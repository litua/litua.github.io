<strong>Євген Маланюк – Фастівська ніч</strong>
<p>Готична ніч. На небі, як у книзі,<br />
Механіка виконує закон.<br />
Холодний місяць — лисий метафізик —<br />
Обчислює народження і скон.</p>
<p>Та вслухайся: оцей нічний Елізій<br />
Зітхає глибиною темних лон,—<br />
Симфонія, а не прозорий сон<br />
Замерзлий в нерухомо синій кризі!</p>

<div>




</div>

<p>Ударами припливів і відпливів<br />
Здіймає груди вічний океан<br />
І в скелі б’є. І космос, як пеан,<br />
Гримить в безкрай.</p>
<p>    <em>Ні, ще ніхто не вивів</em></p>
<p>Твоєї формули. І марно в безмір сфер<br />
Крильми кістястими ширяє Люцифер.</p>

<div></div>