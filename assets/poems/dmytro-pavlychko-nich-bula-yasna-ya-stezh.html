<strong>Дмитро Павличко – “Ніч була ясна, я стежками біг…” </strong>
<p>Ніч була ясна, я стежками біг.<br />
Стопи опікав кам’яний моріг.</p>
<p>Линула зоря на круті плаї,<br />
Як метелика, я впіймав її.</p>
<p>Під вікном твоїм я відкрив кулак,<br />
Показав зорю, мов червоний мак.</p>

<div>




</div>

<p>Та не вийшла ти, тільки у вікні<br />
Стала й знак дала – геть іти мені.</p>
<p>Я назад помчав темним путівцем,<br />
Біжачи крізь ніч, плакав я тихцем.</p>
<p>Я в руці стискав, наче бите скло,<br />
Мертвої зорі неживе крило.</p>
<p>Ніч була ясна, я відкрив кулак,<br />
Ах, моя рука – мов червоний мак.</p>
<p>***</p>

<div></div>