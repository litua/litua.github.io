<strong>Павло Мовчан – “Біля груби так святково…” </strong>
<p>Біля груби так святково<br />
вип’єш чай і будеш знов<br />
переважувати слово,<br />
що вимірює любов.</p>
<p>Треба руки нам зігріти,<br />
не сполохавши вогонь,<br />
й наректи словами літа,<br />
ну, скажи ж мені, кого?</p>

<div>




</div>

<p>Може, рань цю випадкову<br />
чи схвильованість руки,<br />
що трима квітчасте слово<br />
за шовкові торочки?</p>
<p>Може, пахощі суничні<br />
важко схилені на стіл,<br />
наректи якось незвично,<br />
взявши звуки на приціл?</p>
<p>Це звичайне хитрування,<br />
гра словами, і не більш,<br />
у той час, коли кохання<br />
вперто проситься у вірш.</p>
<p>***</p>

<div></div>