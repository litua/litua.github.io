<strong>Тарас Шевченко – Ісаія Глава 35</strong>
<p>Радуйся, ниво неполитая!<br />
Радуйся, земле, не повитая<br />
Квітчастим злаком! Розпустись,<br />
Рожевим крином процвіти!<br />
І процвітеш, позеленієш,<br />
Мов Іорданові святиє<br />
Луги зелені, береги!<br />
І честь Кармілова, і слава<br />
Ліванова, а не лукава,<br />
Тебе укриє дорогим,<br />
Золототканим, хитрошитим,<br />
Добром та волею підбитим,<br />
Святим омофором своїм.<br />
І люде темнії, незрячі,<br />
Дива господнії побачать.</p>
<p>І спочинуть невольничі<br />
Утомлені руки,<br />
І коліна одпочинуть,<br />
Кайданами куті!<br />
Радуйтеся, вбогодухі,<br />
Не лякайтесь дива,—<br />
Се бог судить, визволяє<br />
Долготерпеливих<br />
Вас, убогих. І воздає<br />
Злодіям за злая!</p>

<div>




</div>

<p>Тойді, як, господи, святая<br />
На землю правда прилетить<br />
Хоч на годиночку спочить,<br />
Незрячі прозрять, а кривиє,<br />
Мов сарна з гаю, помайнують.<br />
Німим отверзуться уста;<br />
Прорветься слово, як вода,<br />
І дебрь-пустиня неполита,<br />
Зцілющою водою вмита,<br />
Прокинеться; і потечуть<br />
Веселі ріки, а озера<br />
Кругом гаями поростуть,<br />
Веселим птаством оживуть.<br />
Оживуть степи, озера,<br />
І не верствовії,<br />
А вольнії, широкії<br />
Скрізь шляхи святії<br />
Простеляться; і не найдуть<br />
Шляхів тих владики,<br />
А раби тими шляхами<br />
Без ґвалту і крику<br />
Позіходяться докупи,<br />
Раді та веселі.<br />
І пустиню опанують<br />
Веселії села.</p>
<p><em>25 марта 1859, [С.-Петербург]</em></p>

<div></div>