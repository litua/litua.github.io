<strong>Ковальчук Людмила – Трояндова душа</strong>
<p>Не заплітай троянди у волосся –<br />
Зруйнуєш у вінку красу тендітну.<br />
Давно вже мріялось, кохалось і збулося,<br />
Теперішнє стрімке назустріч вітру.</p>
<p>Вінком трояндовим цвіте душа моя,<br />
Щаслива і сумна вона водночас.<br />
Для мене найдорожче лиш сім’я<br />
І ніжно-волошкові твої очі…</p>

<div>




</div>

<p>Не залишай троянди на снігу.<br />
Зігрій теплом душі красу тендітну.<br />
Ти відведи годиноньку лиху<br />
І захисти від холоду і вітру.</p>
<p>Життя пройде, згадай в його кінці<br />
Про всю ту ніжність, що тобі дарую.<br />
Трояндова душа, рука в руці…<br />
Ти той, кого усе життя люблю я…</p>

<div></div>