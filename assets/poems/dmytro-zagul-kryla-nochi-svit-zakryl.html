<strong>Дмитро Загул – “Крила ночі світ закрили…”</strong>
<p>Крила ночі світ закрили<br />
І закутали в туман…<br />
І собою оловили<br />
Ліс, село і довгий лан.</p>

<div>




</div>

<p>Ніби в морі потонуло<br />
Небо, світ, цілий простір,<br />
А на небі спалахнуло<br />
Непроглядне стадо зір.</p>
<p>А між тими зіроньками<br />
Місяць котиться блідий,<br />
Над полями, долинами<br />
Сипле засів золотий.</p>
<p>ІЗ РАННІХ ПОЕЗІЙ, З ЦИКЛУ “ДУМКИ”</p>

<div></div>