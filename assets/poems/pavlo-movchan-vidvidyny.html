<strong>Павло Мовчан – Відвідини </strong>
<p>Тут про мій вік все свідчило нещадно:<br />
дуплом — верба, що я її садив,<br />
похилий тин — паліччям недоладдя,<br />
а грядка — сухостоєм лободи…<br />
— Це ти, Павло? — спитав шкільний товариш.—<br />
Як ти змінивсь — насилу упізнав…<br />
— Хіба ж це я? Де мої злитки жару,<br />
де ті скарби, що все життя збирав?<br />
Де легкість рухів у тужавім тілі,<br />
де блиск очей, де смолянистий чуб?<br />
Є вагота в обличчі спохмурнілім<br />
та зморшки поперечні біля губ… —<br />
І прикипів до нього я очима,<br />
по ньому бачив, як трудився час;<br />
повітря шар стояв між нами зримо,<br />
взаємно віддзеркалюючи нас:<br />
він мене бачив з власного безмежжя,<br />
і бачив я його з далечини —<br />
з дитячих літ, з підсонячної вежі,<br />
з пронуреної нами глибини.<br />
І хтось згори за нами ніби стежив:<br />
чи, розминувшись, стрінуться вони?<br />
Бо в цьому часі іншими були ми,<br />
між нами була й відстань вже не та:<br />
вона щомиті розповзалась димом,<br />
і зменшувалась зору висота…<br />
І зменшивсь луг, і пагорбок понижчав,<br />
і яма, наче рана, затяглась,<br />
земля потовщала, чи небо стало ближчим,<br />
чи інший світ наблизився до нас?<br />
І я сказав: — Ні, це не я, Миколо! —<br />
І кволо відгукнулася луна:<br />
— Немає вас… І вивітрився голос…<br />
Тут позостались тільки імена.</p>

<div>




</div>

<p>***</p>

<div></div>