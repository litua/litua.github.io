<strong>Микола Руденко – Ангел</strong>
<p>Чоловіки у зеківських бушлатах<br />
В вечірнє небо дивляться гуртом:<br />
Під місяцем, посеред хмар кошлатих,<br />
Кільце з’явилось.<br />
Корабель–фантом.</p>
<p>Брати по розуму. Літаюча тарілка.<br />
Чи, може, Божий знак — Його печать.<br />
І люди, наче п’яні без горілки, —<br />
Сміються, борюкаються, кричать.</p>
<p>Наглядачі сховались — небезпечно<br />
Між зеків тертися у мить таку.<br />
І виглядає вельми недоречно<br />
Солдатський пост у дротянім кутку.</p>
<p>Якщо вони літають понад нами —<br />
То, звісно, допоможуть.<br />
Чи вони<br />
Вважають нас не Божими синами,<br />
А виплодом глухого сатани?..</p>

<div>




</div>

<p>Відтак здалося, що земля убога<br />
Зашепотіла із–під наших ніг:<br />
— Якщо немає правди там, у Бога,<br />
То як життя Він сотворити міг?</p>
<p>День, два — і розпадуться загорожі,<br />
І всі ми рушимо по холодку.<br />
Туди, де вранці зацвітають рожі,<br />
Де граються онуки у садку…</p>
<p>Повзла, повзла по циферблату стрілка,<br />
Та не мінялись табірні краї.<br />
І в небі не з’являлася тарілка —<br />
Хоч як не виглядали ми її.</p>
<p>Зненацька чую: хтось небесний кличе.<br />
Я глянув на схід сонця — і вгорі<br />
Побачив світле, молоде обличчя<br />
Та крила із ранкової зорі.</p>
<p>То ангел був, що з Божими дарами<br />
Колись приходив пить святий нектар.<br />
Та нині він летів над таборами<br />
І кров’ю плакав із ранкових хмар.</p>
<p><em>03.01.1980</em></p>

<div></div>