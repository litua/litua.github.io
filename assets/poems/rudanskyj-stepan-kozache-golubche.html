<strong>Руданський Степан – Козаче-голубче…</strong>
<p>“Козаче-голубче,<br />
Соколику мій!<br />
Дай білу рученьку,<br />
Зо мною постій!</p>
<p>Най надивлюся,<br />
Слізьми заллюся,<br />
Заким з дороги<br />
Тебе діждуся!”</p>
<p>“Дівчино-рибчино,<br />
Не плач, не ридай!<br />
За мною, молодим,<br />
Ручок не ламай:</p>
<p>Як не загину,<br />
Я не покину,<br />
Я не покину<br />
Любу дівчину”.</p>
<p>“Ой доню Явдоню,<br />
Зіллячко моє!<br />
Чого ж так змарніло<br />
Личенько твоє?”</p>
<p>“Ой мати-мати!<br />
Тяжко вмирати,<br />
Ой а ще важче<br />
Милого ждати!</p>

<div>




</div>

<p>Давно я, давно я<br />
В милого була,<br />
Вже тая стежка<br />
Зіллям заросла.</p>
<p>Піду я, мати,<br />
Зіллячко рвати,<br />
Зіллячко рвати,<br />
Милого ждати!..</p>
<p>Рвуть зілля дівчата,<br />
Віночки плетуть,<br />
А мої оченьки<br />
Тільки сльози ллють.</p>
<p>Ой зілля-зілля,<br />
Чуже весілля,<br />
А моя мука —<br />
З милим розлука!..”</p>
<p>“Дівчино-рибчино,<br />
Здорова була!<br />
Чи вже ж ти, чи вже ж ти<br />
Мене забула?”</p>
<p>“Я не забула,<br />
Я не забуду,<br />
Любила вірненько,<br />
Любити буду”.</p>

<div></div>