Юрій Андрухович – Ще о шостій ранку пітьма…<p><strong><em>З циклу “Нотатки фенолога”</em></strong></p>
<p>Ще о шостій ранку пітьма.<br />
Непочатий сніг, наче луг.<br />
І небес на небі нема,<br />
тільки вітряні гнізда хуг.</p>
<p>Тільки вкутані у мішки<br />
тьмяні ружі з-над холодів<br />
знаменують земні стежки<br />
на німих розпуттях садів.</p>
<p>Перша зміна о восьмій — час<br />
освітити вікна і шлях.<br />
Починається світло з нас,<br />
ніби вічна вода в полях.</p>

<div>




</div>

<p>Ніби сіємо в чорну рань<br />
перші крихти тепла зі жмень,<br />
аж заблисне досвітня грань,<br />
і від того довшає день.</p>
<p>І тому в осередді стуж,<br />
під безоднями хмар і крон,<br />
оживають глибини руж<br />
і рушає рослинна кров…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>