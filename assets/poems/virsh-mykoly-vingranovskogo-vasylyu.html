<strong>Микола Вінграновський – Василю Земляку</strong>
<p>Чи то було мені, чи снилося мені —<br />
Синіли груші, груші чи смереки, —<br />
Як чорнобривий шлях у срібному вікні<br />
Проліг мені із коником сивеньким.</p>
<p>Я вийшов і пішов. Я йшов один, як перст,<br />
І коник мій зі мною сивів поруч.<br />
Був день праворуч, ніч була ліворуч,<br />
І чорнобривий шлях лежав між ними з верст.</p>

<div>




</div>

<p>Стояла дивовижна світлотінь!<br />
На всі часи всевічна, невіджита,<br />
Вона була прекрасна, як теплінь,<br />
Вона була як чоловік і жінка!</p>
<p>В ній все було від щастя. І весна —<br />
Від голубого прожилку до крони.<br />
І зрозумів я — лиш вона одна,<br />
Та чорнобривий шлях, та сивий коник!</p>
<p>І я сказав: пробудьте мені втрьох<br />
В моїм труді, в душі моїй і долі,<br />
Аж доки цвинтаря непоминучий льох<br />
Не склепить мої очі захололі.</p>
<p>1971</p>

<div></div>