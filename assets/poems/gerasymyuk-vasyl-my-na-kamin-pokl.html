<strong>Герасим’юк Василь – Ми на камінь поклали мечі…</strong>
<p>Ми на камінь поклали мечі<br />
і в ріці наших коней купали,<br />
а чужинці прийшли уночі<br />
і на березі табором стали.</p>
<p>Ми ховались у хвилях сумних,<br />
перша сотня голодного війська.<br />
Ми шукали старий оберіг,<br />
нас шукала</p>
<p>зневага чужинська.</p>
<p>Виглядали дружину з імли,<br />
а діждались чужої навали.<br />
Ми не винні, що зайди прийшли<br />
і на березі табором стали.</p>

<div>




</div>

<p>Ми не ждали хвали чи хули<br />
і погибелі злої сьогодні –<br />
не по славу чужинці прийшли,<br />
не по голови першої сотні.</p>
<p>Ми на камінь поклали щити<br />
і в ріці своїх коней купали.<br />
Нам сьогодні отут полягти.<br />
Ми сьогодні чужинців не ждали.</p>
<p>Притулилась до неба вода,<br />
в небесах наших коней гойдає…<br />
І з’явилась лисиця руда<br />
з-поміж хмар</p>
<p>на північному краї.</p>

<div></div>