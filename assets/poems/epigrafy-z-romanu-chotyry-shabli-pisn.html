<h3><strong>Яновський Юрій – Епіграфи з роману «Чотири шаблі» (Пісня перша)</strong></h3>
<p><em>Голос:</em></p>
<p>Благословіть почати щирий труд,<br />
Що відчинив би далину, як двері.<br />
Довірте недостойному перу<br />
Достойне слово ставить на папері.</p>
<p>Багато в світі радости й принад,<br />
Країн багатих і зелених вічно,<br />
На сонці спіє синій виноград,<br />
І синє море майорить музично.</p>

<div>




</div>

<p>Чудесні дива ходять по морях,<br />
І манять нас, і заклинають ніжно.<br />
Та що нам їхній бунтівливий стяг,<br />
Коли не стяг це нашої вітчизни!</p>
<p>Мине і молодість, як золотінь,<br />
Лиш вічний труд ніколи не загине,</p>
<p>Коли кладе отак покірний син<br />
Країні милій — серця тепле віно.</p>
<p>На вітрі рухаються руки рей,<br />
На обрії — омана заозерій…</p>
<p><em>Хор:</em></p>
<p>Ми стаємо плечима до плечей,<br />
І світ відчинено, як двері!</p>

<div></div>