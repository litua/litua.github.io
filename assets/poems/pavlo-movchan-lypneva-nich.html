<strong>Павло Мовчан – Липнева ніч </strong>
<p>Клейка липнева ніч. І темрява липуча,<br />
і куряви сувій солодкістю набряк.<br />
І світло із вікна брудне, ніби онуча,<br />
ворушиться, напнувшись опукло на будяк.</p>
<p>А там, де отвір в ніч, де джерелує лампа,<br />
немає ні душі. Та світло не зника.<br />
Та чути за вікном — незримий хтось чалапа,<br />
забуте щось шукає, ворожить по кутках…</p>
<p>Тут не живе ніхто. Та й місце нелюдиме.<br />
Зіржавіла ожина, немов колючий дріт.<br />
Комори, стайні, дім — те все пішло за димом,<br />
колись тут до ноги впень вищадили рід.</p>
<p>Стражденна кожна мить до тіла кров’ю липне,<br />
і тиша вощана у вуха затіка…<br />
Та дошка гробова раптово ніччю скрипне,<br />
і серце дротяна колючка протика…</p>
<p>І пада, ніби в сон, твоє слухняне тіло,<br />
падіння все триває (немає опертя)<br />
за поглядом слідом ув ополонку білу,<br />
в бездонну глибину убитого життя.</p>
<p>Там був, напевне, стіл і кряжувата лава,<br />
тут сволок і хрести, там скриня й подушки…<br />
Тут жив селянський рід і кущувавсь на славу,<br />
минулий простір тут ущільнено важкий…</p>

<div>




</div>

<p>Бо радість в ньому й гнів, народини і смерті,<br />
молитви і плачі, хрестини, весілля —<br />
ущільнили його до речової тверді…<br />
Земля повітрям стала, повітрям же — земля…</p>
<p>І курява в сувій згорталася щоліта,<br />
повітря ж, наче тісто, місилося щодня,<br />
і, наче в маслобойці, збивалось в житлі світло,<br />
коли у житлопростір збиралася рідня.</p>
<p>Тому не в простір зір, а навпаки: в зір — простір<br />
проламувавсь, в єство провалювавсь на дно.<br />
На пам’яті в моїй те світло, мов короста,<br />
а душу ж просвіща — рентгенівське вікно.</p>
<p>Під попелом часу забуті убієнні,<br />
і вбивці в ковпаках, і шаблі у руках,<br />
і страх, відвічний страх, просвічений рентгеном,<br />
показував, що він гніздиться у кістках…</p>
<p>Та десь із-під землі когут прокукурікав:<br />
ні муру, ні вікна, ні поклику, ні снів…<br />
Кров витекла з очей і склеїла повіки,<br />
і смужкою до них бинт світла прикипів.</p>
<p>***</p>

<div></div>