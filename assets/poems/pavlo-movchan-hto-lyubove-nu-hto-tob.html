<strong>Павло Мовчан – “Хто, любове, ну хто тобі сниться?..” </strong>
<p>Хто, любове, ну хто тобі сниться?<br />
Снився я… та давно перестав…<br />
В ніч дивлюсь, як в забуту криницю:<br />
глухота, чорнота, чорнота…</p>
<p>Хоч би зірка у лобі горіла<br />
чи жаринка світилась в устах, —<br />
темна пам’ять, вцямрована тілом,<br />
не схитнеться — мовчить чорнота…</p>

<div>




</div>

<p>І не кличу слухняну уяву,<br />
що мовчить, як гавкуче щеня.<br />
Тінь виходить з кутка семиглава<br />
і замерзле вікно розчиня…</p>
<p>Увірвавсь разом з клубами пари<br />
білий сніг, білий сніг, білий сніг…<br />
Ти ж сміялась, вмостившись на хмарі,<br />
уві сні, уві сні, уві сні…</p>
<p>***</p>

<div></div>