<strong>Максим Рильський – Суворих слів…</strong>
<p>Суворих слів, холодних і шорстких,<br />
Перебираю низки, ніби чотки,<br />
І одкидаю твердо з-поміж них<br />
Усе легке, все ніжне і солодке.</p>
<p>Не треба слів і не потрібен сміх, —<br />
Лише удар разючий та короткий,<br />
Що опече безжально, як батіг,<br />
І, мов стріла, прониже серце кротке.</p>

<div>




</div>

<p>Зірву зо стін малюнки і квітки,<br />
Дешеву розметаю позолоту,<br />
Щоб вийшов день, високий і стрункий,</p>
<p>Як каменяр виходить на роботу,<br />
Щоб жест руки, розмірено скупий,<br />
Валив каміння і ламав стовпи.</p>
<p><em>1927</em></p>

<div></div>