<strong>Микола Хвильовий – Що нам морок!</strong>
<p>Там, де вітер<br />
Лепетень<br />
По підметах спорохнялих,<br />
Коливались<br />
Златовіти –<br />
Йшов новітній день!<br />
Гей! Сідаймо всі на релі –<br />
Гайдабурити гайда!..<br />
Морок, смуток? Я веселий –<br />
Молотка дзвінкий удар!<br />
Тіні –<br />
Зникли. Вечір синій<br />
І – кривавий…<br />
Що мені?<br />
Я до цього також звиклий,<br />
Як до мене тьмяні сни.<br />
Уквітчали<br />
Небо зорі…<br />
Зорі списики у простір.<br />
І сьогодні, як і вчора,<br />
Морок хмуриться від злості.<br />
А у мене біля серця<br />
Сиза горлиця туркоче,<br />
Серце з ретязя зірветься<br />
І голубку залоскоче.<br />
Що нам морок, що нам смуток?<br />
Ми йдемо – наперекір,<br />
Ми – весни найперші гуси,<br />
Наші дні – бурхливий вир.</p>

<div></div>