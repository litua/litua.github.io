<strong>Микола Руденко – Голос трав</strong>
<p>Після стін, котрі пам’ять обтяжують, наче<br />
Гніт пекельний, що здавлює дух,<br />
Скільки ніжності в мене до тебе, будяче,<br />
І до тебе, вульгарний лопух.</p>
<p>І до тебе, спориш. І до тебе, кропиво.<br />
Ніби всі ви — найближча рідня.<br />
Разом з вами до мене вертається диво —<br />
Щедра спека донецького дня.</p>
<p>І південних степів невибаглива парість,<br />
Що збудила найперші чуття…</p>
<p>Замикається коло: дитинство і старість.<br />
А між них —<br />
Таємниця життя.</p>

<div>




</div>

<p>Розминаючи сизий полин у долоні,<br />
Роси юності спогадом п’ю.<br />
Затуманені зорі й осідлані коні<br />
Освятили дорогу мою.</p>
<p>Добрий день, під бараком віднайдена м’ято!<br />
Як ти в далеч прибилась оцю?<br />
Хай любов, на колючих дротах розіп’ята,<br />
З Подніпров’я пришле чебрецю.</p>
<p>Голос трав прозвучить, підведе серед ночі,<br />
В груди вдарить вітрів течія.<br />
Я у небі побачу заплакані очі —<br />
То дружина чи ненька моя?</p>
<p><em>20.08.1978</em></p>

<div></div>