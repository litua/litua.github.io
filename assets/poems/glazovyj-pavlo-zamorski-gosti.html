Глазовий Павло – Заморські гості<p>Прилетіли на Вкраїну<br />
Гості із Канади.<br />
Мандруючи по столиці,<br />
Зайшли до райради.<br />
Біля входу запитали<br />
Міліціонера:<br />
— Чи потрапити ми можем<br />
На прийом до мера? —<br />
Козирнув сержант бадьоро.<br />
— Голови немає.<br />
Він якраз нові будинки<br />
В Дарниці приймає. —<br />
Здивуванням засвітились<br />
Очі у туриста.<br />
— Ваша мова бездоганна<br />
І вимова чиста.<br />
А у нас там, у Канаді,<br />
Галасують знову,<br />
Що у Києві забули<br />
Українську мову. —<br />
Козирнув сержант і вдруге. —<br />
Не дивуйтесь,— каже. —<br />
Розбиратися у людях<br />
Перше діло наше.<br />
Я вгадав, що ви культурні,<br />
Благородні люди,<br />
Бо шпана по-українськи<br />
Розмовлять не буде.</p>

<div>




</div>

<p>автор: <strong><a href="http://onlyart.org.ua/?page_id=10482">Павло Глазовий</a></strong></p>

<div></div>