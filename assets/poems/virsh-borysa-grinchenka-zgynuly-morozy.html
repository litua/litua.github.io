<strong>Борис Грінченко – Згинули морози</strong>
<p>Вона співа, що згинули морози,<br />
Що сонце вже засяло в небесах,<br />
Щоб висушить усі блискучі сльози,<br />
Що ще тремтять на травах і квітках.</p>
<p>Воно зійшло і сльози розтопило,<br />
І в мене теж немає сліз гірких,<br />
Бо сонце й їх ласкаво обсушило,<br />
І перед їм у серці біль затих.</p>

<div>




</div>

<p>І про одно я сонце ще благаю:<br />
Ой, обсуши ти сльози всі до краю<br />
Усім смутним на всій землі смутній:</p>
<p>Щоб піднялись затоптанії сили<br />
І щоб весні всі душу відчинили,<br />
Життям новим щоб жить могли у їй!</p>
<p><em>1888</em></p>

<div></div>