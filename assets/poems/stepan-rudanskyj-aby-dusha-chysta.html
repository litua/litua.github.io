<strong>Степан Руданський – Аби душа чиста</strong>
<p>Два злодії опівночі<br />
Костьол обкрадають;<br />
Обшарили всі скарбони,<br />
Святих обдирають.<br />
І забрали, які були,<br />
Гроші під замками.<br />
Далі один на олтарик<br />
Пнеться з постолами.<br />
«Та що ж бо ти, брате, робиш? —<br />
Став другий казати.—<br />
Як-то можна святе місце<br />
Постолом валяти?»<br />
А той каже: «Мовчи, брате!<br />
Ми тут перед богом —<br />
Аби душа чиста була,<br />
Постоли — нічого!»</p>

<div></div>