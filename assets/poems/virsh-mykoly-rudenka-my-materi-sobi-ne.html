<strong>Микола Руденко – Ми матері собі не вибираєм…</strong>
<p>Ми матері собі не вибираєм —<br />
Стареньку, вбогу маєш берегти.<br />
На землях тих, які вважають раєм,<br />
Прийти у світ чомусь не здужав ти.</p>

<div>




</div>

<p>Там народився, де дідівське слово<br />
Вельможний хтось холопським охрестив.<br />
І тільки небо високоголове<br />
Твоїм пісням нашіптує мотив.</p>
<p>Припавши вухом до річок і суші,<br />
Воно вслухається в думки незлі.<br />
І марять душі, непокірні душі,<br />
Прийдешнім раєм на оцій землі.</p>
<p><em>23.01.74</em></p>

<div></div>