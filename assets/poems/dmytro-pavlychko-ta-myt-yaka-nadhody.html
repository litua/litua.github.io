<strong>Дмитро Павличко – “Та мить, яка надходить після болю…” </strong>
<p>Та мить, яка надходить після болю,<br />
Тобою завданого, – ніжна мить…<br />
Я все стерплю, я все тобі дозволю –<br />
Не бійсь боляче серце надломить.</p>
<p>Надламане, воно смачніше буде,<br />
Як хліб, що їсться з голоду й злоби;<br />
Заходь, як у світлицю, в мої груди<br />
І все, що заманеться, там роби.</p>

<div>




</div>

<p>В тій хаті на підлозі, як у пущі,<br />
Клади вогонь, пали нужденний рай,<br />
Чи, мов зерня з твердої шкаралущі,<br />
Розбиту душу з мене видирай.</p>
<p>Я відновлюсь, я оживу, кохана,<br />
Хоч сто разів од рук твоїх згорю,<br />
Благословенна та найглибша рана,<br />
Що звільна обертається в зорю!</p>
<p>***</p>

<div></div>