<strong>Юрій Вітяк – Канеш у Лету, по лепті для чада…</strong>
<p>Канеш у Лету, по лепті для чада.<br />
Промінь в очах, чи розлючений кратер<br />
Можеш ховати до першого граду,<br />
Лиш не забудь, що ти гладіятор.<br />
Ти – амазонка у джунглиськах міста,<br />
Ріж-но кинджалом артерії вулиць!<br />
Власна сміливість – напівреконкіста-<br />
Сили резервні збереш, і все збулось.<br />
Навіть Касандра в лихому пророцтві<br />
Буде мовчати, як риба у січні…<br />
Хочеш дістати про вічність свідоцтво –<br />
Менше задумуйся, що таке вічність.<br />
Ти, хто поет, хто з арен на арену,<br />
Словом-мечем залоскочуєш душі,<br />
Всоте воскреснеш і вже недаремно:<br />
З Лети до лету у віршах насушних.</p>

<div></div>