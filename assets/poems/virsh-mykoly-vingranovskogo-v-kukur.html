<strong>Микола Вінграновський – В кукурудзинні з-за лиману…</strong>
<p>В кукурудзинні з-за лиману,<br />
Де тихі дині в жовтих снах,<br />
Де зайченята плачуть маму<br />
І голубим сміється птах,</p>
<p>В невільнім вив’яленім літі,<br />
Де в переліті вже крило,<br />
Де сохнуть далі перемліті<br />
І за селом сидить село, —</p>

<div>




</div>

<p>Мене окликнув хтось!.. Був голос<br />
Жіночий — вогкий і тремкий.<br />
Я оглянувсь — ніде нікого:<br />
Ні губ, ні кроку, ні руки.</p>
<p>Але душа моя затерпла —<br />
Відкрилась голосом отим<br />
Дорога біла середстепна,<br />
Де йшлось великим і малим,</p>
<p>А множество вже стало станом<br />
Позаду мене в небесах…<br />
І я заплакав над лиманом,<br />
Де голубим сміявся птах!</p>
<p><em>1974</em></p>

<div></div>