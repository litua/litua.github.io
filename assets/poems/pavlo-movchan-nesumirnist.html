<strong>Павло Мовчан – Несумірність </strong>
<p>— Пальцятко, пучечко, мізинок, —<br />
як ніжність висловить мені? —<br />
Три слова — трієчко мачинок,<br />
а ніжність вся, як мед на дні.<br />
Всі вигуки, слова та знаки<br />
для мови стали затісні,<br />
рот повен слів — головка маку —<br />
слова сплітаються в пісні.<br />
Перехиляюсь з літа в холод,<br />
щоб видихать на чистий лід<br />
і бджіл клубок, і меду солод,<br />
і повен голос на весь світ:<br />
— Кровинко, серденько, сльозино,<br />
надіє, марнице моя!!! —<br />
Мій клич, як нитка в намистині,<br />
в’язавсь вустами по краях.<br />
Та чи пройняв, прошивсь крізь вуха,<br />
чи вдаривсь в кістку і засох?<br />
Я викричавсь… тепер лиш дмухав,<br />
щоб маки розпалить на двох.<br />
І скалочка роси, чи скельце,<br />
чи кришка криги зайнялась<br />
і, мов шротина, прямо в серце<br />
ввігналась, глибоко вп’ялась.<br />
І скрикнув я: — Ти, моя муко!<br />
Жарино в горлі! Ніж в зубах! —<br />
І не вмістити всю розпуку<br />
в тісних, як зашморги, словах…</p>

<div>




</div>

<p>***</p>

<div></div>