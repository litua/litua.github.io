<strong>Антонич Богдан-Ігор – Шевченко</strong>
<p>Не пишний монумент із мармуру Ти залишив по собі,<br />
коли туди відходив, звідкіля немає вороття.<br />
За бронзу й мідь тривкіше слово — і як завжди сонце сходить<br />
і не цвітуть свічок лілеї молитвами забуття.<br />
Не тихне сторож вишні — соловейко в місяця пожарах,<br />
дівчата не вмовкають, і зозулиним весіннім чарам<br />
все піддане. Земля і на землі закон зростання й крові.<br />
Змінливість вічна і трива незмінність прав і справ.<br />
Країна, що над нею місяць грає, як і грав,<br />
волошково, пшенично, черешнево, вільхово, вербово.</p>

<div>




</div>

<p>Не тихне клик чаїний над лиманами, що в них заснули<br />
вітри завмерлих бур, немов стяги потоплених човнів,<br />
де сплять сповиті у китайку дні минулі<br />
і море морщить хвилі, наче людські чола наглий гнів.</p>
<p>Це Ти сто літ показував мету і шлях стовпом вогнистим,<br />
ми виросли у спадщині Твоїй, як в сяйві сонця листя,<br />
у куряві воєн, у мряці буднів час Тебе не зрушив.<br />
Твоє наймення мов молитву кладемо на стяг,<br />
бо знаємо, що мов тавро понесемо в життя<br />
печать Твоїх палючих слів, що пропекла до дна нам душі.</p>
<p><em>“Життя і знання”, ч.3, 1936</em></p>

<div></div>