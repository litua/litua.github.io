<strong>Мозолевський Борис – Ніч на Івана Купала</strong>
<p><strong><em>Феєрія</em></strong></p>
<p>Неначе йду, а ти за мною вслід —<br />
Бігом, бігом, спіткнулася, упала!..<br />
А я й не втямлю, чи палає глід,<br />
Чи ватри на узліссях на Купала…</p>
<p>Скажи, це ти чи це лише мана?<br />
По вирвах гнізда в’ють потворні круки.<br />
Мене ж і смерть і несмерть обмина,<br />
А ти біжиш, зламавши білі руки…</p>
<p>У хитрих душу вижерла чума.<br />
Душі нема! — кричать. Нема?! — не треба.<br />
Душі нема?! — а хто ж вона сама —<br />
З очищами, мов прірви, проти неба?</p>

<div>




</div>

<p>Вже ліс горить від спалахів суниць.<br />
Жаринами під ноги ті суниці!<br />
Біжи, біжи! Не крикну — зупинись,<br />
Бо там тебе, як відьму, спалять ниці.</p>
<p>Нема повернень! І межі — нема!<br />
Є тільки тьмяний вогник серед ночі.<br />
Грозою розпанахана пітьма<br />
Колюччям набивається ув очі.</p>
<p>Кудись пливуть бандури вздовж ріки.<br />
Куди ж бо ви — з єдиною струною?..<br />
І біла тінь коханої руки<br />
На жовте листя падає за мною.</p>

<div></div>