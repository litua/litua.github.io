Юрій Андрухович – Гробниця<p>і ось ми зібралися всі разом ціла родина<br />
коли цвинтарні служаки відітнули<br />
непевний промінь за останнім з нас<br />
ми знову зустрілися як за останніх часів<br />
гри на біржах<br />
катання на фіакрах<br />
недільних балів у заміському клубі<br />
лежимо на твердій підлозі<br />
під мармуровою чашею<br />
що від палого листя й дощівки тяжка<br />
та все ж у пристойному товаристві<br />
праворуч цукровий маґнат<br />
ліворуч оперний тенор<br />
не чуємо як тече вода шумить вітер але<br />
іноді глухої ночної пори здригаємось<br />
коли затягне лайдацьку пісню молодь<br />
повертаючись пізно з танців<br />
у робітничі передмістя</p>

<div>




</div>

<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>