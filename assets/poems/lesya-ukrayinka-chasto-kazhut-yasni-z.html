<strong>Леся Українка – «Часто кажуть: «ясні зорі…»</strong>
<p>Часто кажуть: «ясні зорі,</p>
<p>То найкраще в цілім світі».<br />
Чи гадає хто при тому,<br />
Що за світом є ще кращі?<br />
Уночі у сонних мріях</p>
<p>Летимо ми геть од світу,<br />
Хто летить в безодню чорну,<br />
Хто в сріблясті емпіреї,<br />
Хто хаос непевний бачить,</p>
<p>Хто з зірками водить коло,<br />
А як тільки сонце гляне,<br />
І хаос, і зорі зникнуть.<br />
І хаос, і зорі зникнуть,</p>
<p>Стане рівно, ясно, біло,<br />
Мов у зшиточку чистенькім<br />
Школяра, що добре вчиться.<br />
Але єсть на світі люди</p>

<div>




</div>

<p>Необачні, безпорадні,<br />
Що й при світлі сонця бачать<br />
І хаос, і ясні зорі,<br />
Кращі зорі, ніж небесні,</p>
<p>І хаос, темніший пекла.<br />
Люди ті не знають світла,<br />
Як там рівно, ясно, біло.<br />
В тих людей життя буває,</p>
<p>Мов порізнені листочки,<br />
Де написані поеми<br />
Божевільного поета.</p>
<p>Люди ті не знають світу,</p>
<p>Але й світ їх теж не знає,<br />
І говорить, що життя їх –<br />
То писання божевільних.</p>
<p>18.07.1900</p>

<div></div>