<strong>Ліна Костенко –  І скаже світ…</strong>
<p>І скаже світ:<br />
— Ти крихта у мені.<br />
Ти світлий біль в тяжкому урагані.<br />
Твоя любов — на грані маячні<br />
і віра — у наївності на грані.</p>

<div>




</div>

<p>Що можеш ти, розгублене дитя,<br />
зробити для вселюдського прогресу?<br />
— Я можу тільки кинути життя<br />
історії кривавій під колеса.</p>
<p>Хоч знаю: все це їй не первина.<br />
Але колись нап’ється ж до переситу!<br />
Захоче випити не крові, а вина<br />
за щастя людства, за здоров’я всесвіту!</p>

<div></div>