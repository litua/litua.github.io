<strong>Павло Мовчан – “Сотворивши себе, кущ шипшини завмер на узвишші…” </strong>
<p>Сотворивши себе, кущ шипшини завмер на узвишші,<br />
хвиля думки біжить і ледь-ледь повітря колише,<br />
перед зором струмує відміряний вічністю час,<br />
що своїм проминанням споріднює зело і нас.<br />
Тонко мгліють гілки, і дві зв’ялені ягоди гаснуть,<br />
холодок зов’ядання ворушить повісмо сивин,<br />
але ж нас навзаєм полонила надія прекрасна:<br />
свою кров об’єднать і тривати в подобі людино-рослин.<br />
У волоссі гніздо мостить пташка якась безіменна,<br />
твердне шкіра, нестерпно наброщені пучки болять,<br />
бродить змішаний сік і на лицях у мене<br />
ягодини, підпалені кров’ю, горять.<br />
Не піду до людей, затремчу і, позбувшися страху,<br />
підібгаю коріння і крону згорну.<br />
Моїм голосом скрикне в волоссі сполохана птаха,<br />
бо знеобачки серце пташине я терням протну.<br />
Розів’ється за мить листя жовте, щоб миттю упасти,<br />
кружелятиме тінь, щоб, зібгавшись, податися гінко на схід,<br />
і полишений кимось тремтітиме клапоть квітчастий,<br />
аби ми пригадали покинутий світ.<br />
Силкування даремні — спромігся бджолу пригадати,<br />
що, розплющивши око, углиб зазира,<br />
де пручається мовчки душа волохата,<br />
та незрушні волокна, і ледве потульна кора.</p>

<div>




</div>

<p>***</p>

<div></div>