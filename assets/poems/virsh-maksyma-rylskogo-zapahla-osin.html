<strong>Максим Рильський – Запахла осінь в’ялим тютюном…</strong>
<p>Запахла осінь в’ялим тютюном,<br />
Та яблуками, та тонким туманом, —<br />
І свіжі айстри над піском рум’яним<br />
Зорюють за одчиненим вікном.</p>
<p>У травах коник, як зелений гном,<br />
На скрипку грає. І пощо ж весна нам,<br />
Коли ми тихі та дозрілі станем<br />
І вкриє мудрість голову сріблом?</p>

<div>




</div>

<p>Бери сакви, і рідний дім покинь,<br />
І пий холодну, мовчазну глибінь<br />
На взліссях, де медово спіють дині!</p>
<p>Учися чистоти і простоти<br />
І, стоптуючи килим золотий,<br />
Забудь про вежі темної гордині.</p>
<p><em>1925</em></p>

<div></div>