<strong>Олена Теліга – Вечірня пісня</strong>
<p>За вікнами день холоне,<br />
У вікнах — перші вогні…<br />
Замкни у моїх долонях<br />
Ненависть свою і гнів.</p>
<p>Зложи на мої коліна<br />
Каміння жорстоких днів,<br />
І срібло свого полину<br />
Мені поклади до ніг.</p>
<p>Щоб легке, розкуте серце<br />
Співало, як вільний птах,<br />
Щоб ти, найміцніший, сперся,<br />
Спочив на моїх устах.</p>

<div>




</div>

<p>А я поцілунком теплим,<br />
М’яким, мов дитячний сміх,<br />
Згашу полум’яне пекло<br />
В очах і думках твоїх.</p>
<p>Та завтра, коли простори<br />
Проріже перша сурма —<br />
В задимлений, чорний морок<br />
Зберу я тебе сама.</p>
<p>Не візьмеш плачу з собою —<br />
Я плакати буду пізніш!<br />
Тобі ж подарую зброю:<br />
Цілунок гострий як ніж.</p>
<p>Щоб мав ти в залізнім свисті —<br />
Для крику і для мовчань —<br />
Уста рішучі як вистріл,<br />
Тверді як лезо меча.</p>

<div></div>