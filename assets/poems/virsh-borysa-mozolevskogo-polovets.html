<strong>Мозолевський Борис – Половецький ідол</strong>
<p><em>Знахідка 1905 року</em></p>
<p>Щоб знало межі недолуге бидло<br />
Й сиділо мовчки, підле, на цепу,<br />
Мене на пострах видовбали ідолом<br />
І високо поставили в степу.</p>
<p>Я міг би стати жорнами і домною,<br />
Лягти в бруківку, звестися мостом.<br />
Але мені дано стояти догмою<br />
На куцих ніжках з дутим животом.</p>

<div>




</div>

<p>Століттями я глухну тут від грому,<br />
А люди йдуть та йдуть на манівці.<br />
Переді мною хилиться сірома,<br />
Й підступно посміхаються жерці.</p>
<p>Мені вже сонце випекло зіниці,<br />
Щоб я не бачив вашої ганьби.<br />
До мене підлітають тільки птиці,<br />
Бо лиш крилаті гідні боротьби.</p>
<p>Торкніться вуст німих моїх руками —<br />
Й моє мовчання страх ваш розжене!<br />
Я тільки камінь, грубий сірий камінь —<br />
У барикаду покладіть мене!</p>

<div></div>