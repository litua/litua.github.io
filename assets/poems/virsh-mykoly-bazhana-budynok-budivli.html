<strong>Бажан Микола – Будинок (Будівлі)</strong>
<p>Мов райдуга, що викута в гамарні,<br />
Уже нагнувсь над домом віадук,<br />
Але ще юрбами навколо ходить гук,<br />
Стає в стовпи громохкі й незугарні.<br />
Стовпи громохкі.  Палі риштувань.<br />
Підойми зігнуті.  Поламані домкрати.<br />
Кипить могутніх будувань<br />
Гарячий бунтівничий кратер.<br />
В’їдається у степ завзята праця та,<br />
Як смерч, поставлений донизу головою.<br />
Трясе рівниною і двигає горою,<br />
Мов аркуші, шари земні горта.<br />
І вибуха, як постріл, рух,<br />
Розряд міцних натуг.<br />
Тут<br />
Буяє труд.<br />
І пруг<br />
ляга на плуг,<br />
І кут<br />
ляга на кут;<br />
Луна іде навкруг<br />
Споруд.<br />
Ідуть потужні голоси,<br />
Прокочуються в танці,<br />
І відгукаються баси<br />
Тяжких електростанцій,<br />
Де на моторах, з-під щіток,<br />
Між нафтових калюжок,<br />
Повзе, закручуючись, ток,<br />
Немов стальний остружок.<br />
Наллявши сяйва в склянку ламп,<br />
Він в’є свою спіраль<br />
Від паль<br />
До дамб,<br />
Від дамб<br />
До паль,<br />
Кваплячись у даль,<br />
Де хаос ям і хаос куп<br />
Піску й рудої ржі,<br />
Де на твердий, упертий шруб<br />
Нагвинчуються етажі.<br />
Колонки електричних гроз<br />
В дротах прогримотіли,<br />
І лопає тривалий трос.<br />
Як лопаються жили.<br />
І смерчі звуків випряда<br />
Оскаженіла хуга;<br />
То крутиться мерщій труда<br />
Велична центрифуга.<br />
Обертається мерщій,<br />
Луна на гони й гони<br />
По рейках гомінких колій,<br />
Як вагонетки, гонить.<br />
Копають степ, свердлять масив<br />
І закладають тут же<br />
Масиви стін,<br />
І дула димарів,<br />
І кратери споруджень.<br />
Зубами чорними зубил<br />
Рубають ромби брил,<br />
Бетон громадять в кучугури,<br />
І пахне, як озон, їдкий металу пил,<br />
І котяться важкі акорди сил,<br />
Широких спин і мускулястих тіл<br />
З залізної клавіатури.<br />
Залізо б’ють і гнуть прекрасну мідь<br />
І горбатих м’язах руки чоловіка.<br />
Над землею гримить,<br />
Над старою землею гримить,<br />
Як марш нечуваних століть,<br />
Будування висока музика.<br />
І стогне степ,<br />
і стугонить країна,<br />
Стальна запінена турбіна<br />
Електростанцій громових,<br />
І рухається день, як верств одвічний здвиг,<br />
І другий день уже чекає черги,<br />
Бо кожен день — як вибух і як штурм,<br />
Шалений марш напружень і енергій,<br />
Салют,<br />
і виклик сурм,<br />
і натиск,<br />
і алярм.</p>

<div>




</div>

<p><em>1928</em></p>

<div></div>