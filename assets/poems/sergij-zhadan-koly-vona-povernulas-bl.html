Сергій Жадан – Коли вона повернулась, ближче вже до зими…<p>Коли вона повернулась, ближче вже до зими,<br />
всі свої літні речі вимінявши на квиток,<br />
в теплих її кишенях ховались портові дими,<br />
а кров мала колір висушених<br />
трояндових пелюсток.</p>
<p>І я гортав її книги в перці, кориці й вині,<br />
і слухав собі неуважно, як вона залива,<br />
і як виростають у темряві, зріючи на глибині,<br />
чорний камінь вугілля,<br />
зелена рослина трава.</p>
<p>І сонце повільно скочувалось під тиском своєї ваги,<br />
і вона розсипала борошно, мов дзвінкий порошок,<br />
і чекала кожного вечора коли вже підуть сніги,<br />
але сніг, на відміну від неї,<br />
так тоді й не пішов.</p>

<div>




</div>

<p>автор: <strong><a href="http://onlyart.org.ua/?page_id=48360">Сергій Жадан</a></strong></p>
<p><a href="http://onlyart.org.ua/wp-content/uploads/2013/12/QbE11Pf_7yg.jpg"></a></p>

<div></div>