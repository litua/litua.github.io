Іван Андрусяк – канцерогенний сад крізь мармур і нейлон…<p>канцерогенний сад крізь мармур і нейлон<br />
розстелює тобі циганські простирадла<br />
і жовтопалий день як глина за селом<br />
розчинений для нас меж простору і падла</p>
<p>ми жертвами були ми випали з зерна<br />
розшитий мохом плащ і грива з реп’яхами<br />
кульгавий термопіл старенька сарана<br />
як листя восени довкола нас літали</p>
<p>ми ніжними були крізь піну проростань<br />
ми плакали за тим що не спливе з оброку<br />
і місяць як живий перерізав цей стан<br />
і залишав життя як мученика збоку</p>

<div>




</div>

<p>ми будемо самі для лука і сідла<br />
розшитий мохом плащ і грива з реп’яхами<br />
перкаль чи малахіт гербарій чи смола<br />
до кожного тепла ти доторкнеш руками</p>
<p>і зглибить і прорве і викапає в сад<br />
і навіть на зорі немов гриби отруйні<br />
на вітер на росу на голови на сам<br />
розмірений листок нагадує котурни</p>
<p>на простір з рушника на вигорання скал<br />
з переситу вікон накритих ворожбою<br />
на мармуровий сніг на пещений оскал<br />
і дике небуття насичене тобою</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>