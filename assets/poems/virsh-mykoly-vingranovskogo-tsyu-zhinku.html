<strong>Микола Вінграновський – Цю жінку я люблю. Така моя печаль…</strong>
<p>Цю жінку я люблю. Така моя печаль.<br />
Така моя тривога і турбота.<br />
У страсі скінчив ніч і в страсі день почав.<br />
Від страху і до страху ця любота.</p>
<p>Аби ще в жнива — то було б іще…<br />
Але ж ні жнив, до жнив, до них далеко…<br />
Цю жінку я люблю, і цю любов-лелеку<br />
Не радістю вкриваю, а плачем.</p>

<div>




</div>

<p>Воно мені, мабуть, так мало бути.<br />
Мабуть, воно так сказано мені.<br />
Бо так вже склалось — не забуть, не збути,<br />
Не призабути навіть уві сні.</p>
<p>Як чорний чай, як чорний чай Цейлону,<br />
Мені це літо впало у лиман…<br />
Цвів молочай. Посічкану солому<br />
Везли з гарману — даленів гарман…</p>
<p><em>1964</em></p>

<div></div>