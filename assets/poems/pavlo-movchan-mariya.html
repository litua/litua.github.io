<strong>Павло Мовчан – Марія </strong>
<p>Ти — доле моя у країні живих. І пристання.<br />
Знемігся язик мій щомиті тебе покликать:<br />
для ймення твойого я випив повітря останнє,<br />
для з’яви тебе в уяві моїй — вже повіки тремтять…<br />
Мов лопнула куля — світ збігся і стиснув довкола…<br />
Та, наче мачина, ти ходиш по жилах в мені,<br />
розтулюю губи, холонучи в смолах,<br />
і рухи судомляться, шепти такі голосні:<br />
— Ма-рі-є-є… —<br />
Був поклик солодкий, солодкою — мука.<br />
Вода у відерці затвердла на лід,<br />
у товщу густого повітря рука твоя стука…<br />
— О, скільки ж я спав, якщо перебарвився світ!<br />
— Маррі-є-є…—<br />
Пухирчики швидко холонуть,<br />
опукливши простір, загуслий в бурштин.<br />
Ми — зміст, а не форма. Простерті до тебе долоні<br />
такі красномовні. І свідчить стремління<br />
про вічне життя, а не згин.<br />
Отава духмяна травою зеленою стала,<br />
і стріха розшита колоссям налитим дзвенить…<br />
— Маріє, чому ти змарніла?<br />
— Я любий, не спала, аби не прогаяти сонячну мить.<br />
Аби в забутті про життя не забути —<br />
у лоні ж моєму окрушина світла росте.<br />
Це ж я з твоїх віч, наче ряст, іздмухала сутінь:<br />
дзвенить довкіл тебе повітря співке, золоте…<br />
Воно, наче призма, все збільшило втричі…<br />
зіниці і вії… поглибивши зморшки чіткі,<br />
і згадки провальні, немовби хтось пам’ять позичив,<br />
лиш ти височієш, і сонячна пустка довкіл…<br />
— Допоки ти спав, прожила я потрійно:<br />
за себе, і тебе, й за те, що у лоні було<br />
мачиною-іскрою (тихе життя самостійне),<br />
аби не отвердло вкруг тебе повітря на скло.<br />
…Припавши до губ моїх, вдмухала знову ти в мене,<br />
живлюще повітря, краплину свойого життя.<br />
І я гуконув на весь голос шалено:<br />
— Маріє! —<br />
і знову запавсь в забуття.</p>

<div>




</div>

<p>***</p>

<div></div>