<p>Я знову чую не нову розмову,<br />
Поза якою пустка і пітьма:<br />
Земля — одна на всю Світобудову<br />
Жива планета, іншої нема.</p>
<p>А хтось зітхає так глибокодумно,<br />
Немовби зауважити хотів:<br />
— Це дуже сумно. Боже, як це сумно!<br />
Адже ж цей світ —<br />
Не кращий із світів…</p>
<p>Тим часом той, хто ловить у тенета<br />
Сліпої влади — до оцих тривог<br />
Додав своє:<br />
— Одна жива планета? Ха–ха!<br />
Тоді я неспростовний бог…</p>

<div>




</div>

<p>Це так йому припало до вподоби,<br />
Що замість храму освятив тюрму.<br />
І весь народ — учені й хлібороби<br />
Молитись нині змушені йому.</p>
<p>І люди дякують в тупій покорі<br />
За те, що дихання лишив їм дар.<br />
А дехто стверджує, що навіть зорі<br />
З його наказу світять із–за хмар.</p>
<p>Лиш дивний Всесвіт з краю і до краю,<br />
Мов на весні закохане дівча,<br />
Лукаво зорями–очима грає —<br />
Він цих смішних тривог не поміча.</p>
<p><em>14.12.1986</em></p>

<div></div>