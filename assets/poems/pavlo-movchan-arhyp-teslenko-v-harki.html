<strong>Павло Мовчан – Архип Тесленко в Харківцях </strong>
<p><em>Диму, диму сьогодні в мене в хаті було.</em></p>
<p><em>З листа до М. Грінченка</em></p>

<div>




</div>

<p>В холодній хаті протяги та цвіль,<br />
сухар щербатий, смуток звідусіль.<br />
В холодній хаті важко однувати,<br />
аби собі зап’ястя не розтяти,<br />
і, впершися очима у вікно,<br />
розлити зір на біле полотно…<br />
В порожній хаті хтось сльозу зронив,<br />
в порожній хаті свічку запалив,<br />
в порожній хаті, — Боже, що за жах!<br />
Іржа мережить квіти на ножах.<br />
В порожній хаті в мене повно диму,<br />
присутній в мене в хаті хтось незримий.<br />
Бо, наче пляма, погляд на папері…<br />
— Ану йди геть! — і відчиняю двері.<br />
За стіл сідаю і пишу про світ,<br />
свої слова вмуровуючи в лід.</p>
<p>***</p>

<div></div>