<strong>Леся Українка – Братові й сестрі на спомин</strong>
<p>Мені в сю ніч приснився ясний місяць,</p>
<p>високе небо, вільний винокол.<br />
Блакитне світло сяло і тремтіло,<br />
немов огонь таємний чарівниці,<br />
а над тополею зоря світила,<br />
моя зоря, що скрізь мені сіяла,<br />
поки мене не замкнуто від неї<br />
в камінній клітці в чотирьох стінах.<br />
Мені приснилась, друзі мої рідні,<br />
безсонна ніч одна, що так давно минула,<br />
та не забудеться вона повік.<br />
В той час була для мене скрізь весна,<br />
вона була і в серці, і в природі,<br />
блакитні й білі проліски цвіли,<br />
і я втішалася весняними квітками<br />
так, мовби всі вони росли для мене…<br />
І я тоді жила. Безсонні ночі минали швидше,<br />
ніж у сні коханім, снувались думи,<br />
пролітали мрії, а спогади з надіями сплітались<br />
в один вінок, були там лаври, квіти…<br />
були й терни, я потім те дізнала,<br />
тоді ж не чула – ніч зачарувала.<br />
Ти знаєш, сестро, як блакитна нічка</p>
<p>бентежить серце, думку порива?<br />
«Не спи, не спи! – говорить ясний місяць, –<br />
бо як заснеш, я промінь наведу,<br />
немов стрілу, і встрелю в сонне око, –<br />
присняться марища бліді і невиразні,<br />
жах стисне серце і розбудить вмить.<br />
Не спи, не спи, тебе я очарую,<br />
і наяву побачиш дивний сон».<br />
Чи знаєш, брате, як лагідна зірка</p>

<div>




</div>

<p>говорить: «Погаси робочу лампу,<br />
покинь книжки, забудь свою роботу,<br />
поглянь на мене і згадай ті зорі,<br />
що десь далеко, там, у парі сяють,<br />
я завжди в них дивлюсь, мов у свічада,<br />
в таку блакитну нічку, як оця».<br />
Мої кохані, я б сказала вам:</p>
<p>не слухайте отих речей підступних,<br />
та знаю, що даремне згине рада,<br />
бо я сама собі її давала<br />
і власна рада марне загубилась.<br />
У тую нічку, що давно минула,</p>
<p>що я тепер побачила у сні,<br />
я довго слухала розмову чарівну<br />
ясного місяця й лагідної зорі,<br />
а серце стукотіло так раптово,<br />
а думи ткали безконечну тканку,<br />
мережану при сяєві блакитнім,<br />
аж поки сяєво зробилося рожевим,<br />
тоді у серці якось обізвалось,<br />
мов жайворонка спів, виблиснуло, мов промінь…<br />
Коли ясне весняне раде сонце<br />
малу кімнату рясно освітило,<br />
то на столі на білому папері<br />
виразно рівні щілочки чорніли…<br />
Про що були мої думки й писання,</p>
<p>не буду вам казати, друзі рідні, –<br />
бо в вас, наперекір сумним очам,<br />
прорветься гама непокірна сміху,<br />
і буде жаль мені на сльози, вам на сміх.<br />
Тож не питайте, що мені іще<br />
примріялось в блакитному сіянні.<br />
Мені в сю ніч приснився місяць ясний,<br />
високе небо, вільний винокол…</p>
<p>5.12.1896</p>

<div></div>