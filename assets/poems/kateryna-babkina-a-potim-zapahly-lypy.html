Катерина Бабкіна – А потім запахли липи…<p>А потім запахли липи – тоді він й зник.<br />
Без попереджень, як батько, остаточно, як хрест з гори.<br />
Слухавку весь час піднімав чужий чоловік,<br />
і їй вибачливо говорив утішні слова.<br />
Або ще часом там просто шуміла трава,<br />
чи щось між собою терли сухі запальні вітри.<br />
І вона собі думала – що ж, те все, що було у нас<br />
невідворотне, пекуче, не світить йому ні з ким,<br />
тож він, певне, спершу буде весело гаяти час –<br />
ковтатиме тихі ночі, гортатиме тижні чужих портів,<br />
збиратиме риб’ячі тіні й сміх чужих дітлахів,<br />
а потім з’явиться знову, тихо і без вогню, як дим.<br />
А він собі думав, засинаючи серед овочів чи незнайомих тіл:<br />
відколи сонце сідає й допоки воно встає,<br />
ми з нею можемо бачити відблиск одних і тих же світил.<br />
Десь там коси течуть їй на плечі, як теплий мед,<br />
а десь тут стільки напрямків, й кожен із них вперед,<br />
і разом усе це щастя – цілісне, неподільне, моє.<br />
Поржнеча іще дозріє, ще набрякне курявою із трас,<br />
порожнеча вибухне врешті, ніби грудка фарби в склянці води –<br />
чи коли вони двоє прокидатимуться щоночі у той же час,<br />
чи коли закінчиться літо і в повітрі зависне сніг,<br />
чи коли вона врешті його забуде, як забувають всіх,<br />
чи коли він повернеться-таки, хоча й вже не буде куди.</p>

<div>




</div>

<p>автор: <strong>Катерина Бабкіна</strong>, 2013</p>
<p></p>

<div></div>