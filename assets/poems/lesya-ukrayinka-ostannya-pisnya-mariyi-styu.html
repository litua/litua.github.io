<strong>Леся Українка – Остання пісня Марії Стюарт</strong>
<p><em>Que suis je, helas!..</em><br />
Що я тепер, о боже! жить мені для чого?<br />
Слаба, мов тіло, в котрім серця вже нема,<br />
Тінь марна я, мене жаль-туга обійма,<br />
Самої смерті прагну, більше вже нічого.</p>
<p>Не будьте, вороги, ненависні до того,<br />
Хто в серці замірів владарних не здійма,<br />
Бо муку більшую, ніж має сил, прийма,<br />
Не довго втримувать вам лютість серця свого!</p>

<div>




</div>

<p>Згадайте, друзі, – ви, котрі мене любили, –<br />
Що я без щастя-долі у житті сьому<br />
Нічого доброго зробить не мала сили;</p>
<p>Кінця бажайте безталанню мойому,<br />
Бо вже коли я тут недолі досить маю,<br />
Хай буду я щаслива там, у іншім краю!</p>

<div></div>