<strong>Леся Українка – «Вже сонечко в море сіда…»</strong>
<p>Вже сонечко в море сіда;<br />
У тихому морі темніє;</p>
<p>Прозора, глибока вода,<br />
Немов оксамит, зеленіє.</p>
<p>На хвилях зелених тремтять<br />
Червонії іскри блискучі</p>
<p>І ясним огнем миготять,<br />
Мов блискавка з темної тучі.</p>

<div>




</div>

<p>А де корабель ваш пробіг,<br />
Дорога там довга й широка</p>
<p>Біліє, як мармур, як сніг,<br />
І ледве примітне для ока.</p>
<p>Рожевіє пінистий край;<br />
То іскра заблисне, то згасне…</p>
<p>Ось промінь остатній! Прощай,<br />
Веселеє сонечко ясне!</p>

<div></div>