<strong>Тарас Шевченко – В казематі</strong>
<p><em>Моїм соузникам посвящаю</em></p>
<p>Згадайте, братія моя…<br />
Бодай те лихо не верталось,<br />
Як ви гарнесенько і я<br />
Із-за решотки визирали.<br />
І, певне, думали: “Коли<br />
На раду тиху, на розмову,<br />
Коли ми зійдемося знову<br />
На сій зубоженій землі?”<br />
Ніколи, братія, ніколи<br />
З Дніпра укупі не п’ємо!<br />
Розійдемось, рознесемо<br />
В степи, в ліси свою недолю,<br />
Повіруєм ще трохи в волю,<br />
А потім жити почнемо<br />
Меж людьми, як люде.<br />
А поки те буде,<br />
Любітеся, брати мої,<br />
Украйну любіте<br />
І за неї, безталанну,<br />
Господа моліте.<br />
І його забудьте, други,<br />
І не проклинайте.<br />
І мене в неволі лютій<br />
Інколи згадайте.</p>
<p>[1847, Орська кріпость]</p>
<p>I</p>
<p>Ой одна я, одна,<br />
Як билиночка в полі,<br />
Та не дав мені бог<br />
Ані щастя, ні долі.<br />
Тілько дав мені бог<br />
Красу – карії очі,<br />
Та й ті виплакала<br />
В самотині дівочій.<br />
Ані братика я,<br />
Ні сестрички не знала,<br />
Меж чужими зросла,<br />
І зросла – не кохалась!<br />
Де ж дружина моя,<br />
Де ви, добрії люде?<br />
Їх нема, я сама.<br />
А дружини й не буде!</p>
<p>[Між 17 квітня і 19 травня 1847,<br />
С.-Петербург]</p>
<p>II</p>
<p>За байраком байрак,<br />
А там степ та могила.<br />
Із могили козак<br />
Встає сивий, похилий.<br />
Встає сам уночі,<br />
Іде в степ, а йдучи<br />
Співа, сумно співає:</p>
<p>“Наносили землі<br />
Та й додому пішли,<br />
І ніхто не згадає.<br />
Нас тут триста, як скло!<br />
Товариства лягло!<br />
І земля не приймає.<br />
Як запродав гетьман<br />
У ярмо християн,<br />
Нас послав поганяти.<br />
По своїй по землі<br />
Свою кров розлили<br />
І зарізали брата.<br />
Крові брата впились<br />
І отут полягли<br />
У могилі заклятій”.</p>
<p>Та й замовк, зажуривсь<br />
І на спис похиливсь.<br />
Став на самій могилі,<br />
На Дніпро позирав,<br />
Тяжко плакав, ридав,<br />
Сині хвилі голосили.<br />
З-за Дніпра із села<br />
Руна гаєм гула,<br />
Треті півні співали.<br />
Провалився козак,<br />
Стрепенувся байрак,<br />
А могила застогнала.</p>
<p>[Між 17 квітня і 19 травня 1847,<br />
С.-Петербург]</p>
<p>III</p>
<p>Мені однаково, чи буду<br />
Я жить в Україні, чи ні.<br />
Чи хто згадає, чи забуде<br />
Мене в снігу на чужині –<br />
Однаковісінько мені.<br />
В неволі виріс меж чужими,<br />
І, не оплаканий своїми,<br />
В неволі, плачучи, умру,<br />
І все з собою заберу,<br />
Малого сліду не покину<br />
На нашій славній Україні,<br />
На нашій – не своїй землі.<br />
І не пом’яне батько з сином,<br />
Не скаже синові: “Молись,<br />
Молися, сину: за Вкраїну<br />
Його замучили колись”.<br />
Мені однаково, чи буде<br />
Той син молитися, чи ні…<br />
Та не однаково мені,<br />
Як Україну злії люде<br />
Присплять, лукаві, і в огні<br />
Її, окраденую, збудять…<br />
Ох, не однаково мені.</p>
<p>[Між 17 квітня і 19 травня 1847,<br />
С.-Петербург]</p>
<p>IV</p>
<p>“Не кидай матері!” – казали,<br />
А ти покинула, втекла.<br />
Шукала мати – не найшла,<br />
Та вже й шукати перестала,<br />
Умерла плачучи. Давно<br />
Не чуть нікого, де ти гралась;</p>
<p>Собака десь помандрувала,<br />
І в хаті вибито вікно.<br />
В садочку темному ягнята<br />
Удень пасуться. А вночі<br />
Віщують сови та сичі<br />
І не дають сусідам спати.<br />
І твій барвіночок хрещатий<br />
Заріс богилою, ждучи<br />
Тебе неквітчану. І в гаї<br />
Ставочок чистий висихав,<br />
Де ти купалася колись.<br />
І гай сумує, похиливсь.<br />
У гаї пташка не співав –<br />
Й її з собою занесла.<br />
В яру криниця завалилась,<br />
Верба усохла, похилилась,<br />
І стежечка, де ти ходила,<br />
Колючим терном поросла.<br />
Куди полинула, де ділась?<br />
До кого ти перелетіла?<br />
В чужій землі, в чужій сем’ї<br />
Кого ти радуєш? до кого,<br />
До кого руки приросли?<br />
Віщує серце, що в палатах<br />
Ти розкошуєш, і не жаль<br />
Тобі покинутої хати…<br />
Благаю бога, щоб печаль<br />
Тебе довіку не збудила,<br />
Щоб у палатах не найшла…<br />
Щоб бога ти не осудила<br />
І матері не прокляла.</p>
<p>[Між 17 квітня і 19 травня 1847,<br />
С.-Петербург]</p>
<p>V</p>
<p>“Чого ти ходиш на могилу? –<br />
Насилу мати говорила. –<br />
Чого ти плачеш ідучи,<br />
Чому не спиш ти уночі,<br />
Моя голубко сизокрила?”<br />
“Так, мамо, так”. І знов ходила,<br />
А мати плакала ждучи.<br />
Не сон-трава на могилі<br />
Вночі процвітає,<br />
То дівчина заручена<br />
Калину саджає,<br />
І сльозами поливає,<br />
І господа просить,<br />
Щоб послав він дощі вночі<br />
І дрібнії роси.<br />
Щоб калина прийнялася,<br />
Розпустила віти.<br />
“Може, пташкою прилине<br />
Милий з того світа.<br />
Зов’ю йому кубелечко<br />
І сама прилину,<br />
І будемо щебетати<br />
З милим на калині.<br />
Будем плакать, щебетати,<br />
Тихо розмовляти,<br />
Будем вкупочці уранці<br />
На той світ літати”.<br />
І калина прийнялася,<br />
Віти розпустила.<br />
І три літа на могилу<br />
Дівчина ходила.<br />
На четверте… Не сон-трава<br />
Вночі процвітає,<br />
То дівчина з калиною<br />
Плаче, розмовляє:<br />
“Широкая, високая<br />
Калино моя,<br />
Не водою до схід сонця<br />
Поливаная.<br />
Широкії ріки-сльози<br />
Тебе полили,<br />
Їх славою лукавою<br />
Люде понесли.<br />
Зневажають подруженьки<br />
Подругу свою,<br />
Зневажають червоную<br />
Калину мою.<br />
Повий мою головоньку,<br />
Росою умий<br />
І вітами широкими<br />
Од сонця закрий.<br />
Вранці найдуть мене люде,<br />
Мене осміють.<br />
Широкії твої віти<br />
Діти обірвуть”.</p>
<p>Вранці-рано на калині<br />
Пташка щебетала;<br />
Під калиною дівчина<br />
Спала, не вставала:<br />
Утомилось молодеє,<br />
Навіки спочило –<br />
Вставало сонце з-за могили,<br />
Раділи люде встаючи.<br />
А мати й спати не лягала,<br />
Дочку вечерять дожидала<br />
І тяжко плакала ждучи.</p>
<p>[Між 17 квітня і 19 травня 1847,<br />
С.-Петербург]</p>
<p>VI</p>
<p>Ой три шляхи широкії<br />
Докупи зійшлися.<br />
На чужину з України<br />
Брати розійшлися.<br />
Покинули стару матір.<br />
Той жінку покинув,<br />
А той сестру. А найменший<br />
Молоду дівчину.<br />
Посадила стара мати<br />
Три ясени в полі.<br />
А невістка посадила<br />
Високу тополю.<br />
Три явори посадила<br />
Сестра при долині…<br />
А дівчина заручена –<br />
Червону калину.<br />
Не прийнялись три ясени,<br />
Тополя всихала,<br />
Повсихали три явори,<br />
Калина зов’яла.<br />
Не вертаються три брати.<br />
Плаче стара мати,<br />
Плаче жінка з діточками<br />
В нетопленій хаті.<br />
Сестра плаче, йде шукати<br />
Братів на чужину…<br />
А дівчину заручену<br />
Кладуть в домовину.<br />
Не вертаються три брати,<br />
По світу блукають,<br />
А три шляхи широкії<br />
Терном заростають.</p>
<p>[Між 17 квітня і 19 травня 1847,<br />
С.-Петербург]</p>
<p>VII</p>

<div>




</div>

<p>Н. Костомарову</p>
<p>Веселе сонечко ховалось<br />
В веселих хмарах весняних.<br />
Гостей закованих своїх<br />
Сердешним чаєм напували<br />
І часових переміняли,<br />
Синємундирих часових.<br />
І до дверей, на ключ замкнутих,<br />
І до решотки на вікні<br />
Привик я трохи, і мені<br />
Не жаль було давно одбутих,<br />
Давно похованих, забутих,<br />
Моїх кровавих тяжких сльоз.<br />
А їх чимало розлилось<br />
На марне поле. Хоч би рута,<br />
А то нічого не зійшло!<br />
І я згадав своє село.<br />
Кого я там коли покинув?<br />
І батько й мати в домовині…<br />
І жалем серце запеклось,<br />
Що нікому мене згадати!<br />
Дивлюсь: твоя, мій брате, мати<br />
Чорніше чорної землі<br />
Іде, з хреста неначе знята…<br />
Молюся! господи, молюсь!<br />
Хвалить тебе не перестану!<br />
Що я ні з ким не поділю<br />
Мою тюрму, мої кайдани!</p>
<p>[1847, мая 9,<br />
С.-Петербург]</p>
<p>VIII</p>
<p>Садок вишневий коло хати,<br />
Хрущі над вишнями гудуть,<br />
Плугатарі з плугами йдуть,<br />
Співають ідучи дівчата,<br />
А матері вечерять ждуть.</p>
<p>Сем’я вечеря коло хати,<br />
Вечірня зіронька встає.<br />
Дочка вечерять подає,<br />
А мати хоче научати,<br />
Так соловейко не дає.</p>
<p>Поклала мати коло хати<br />
Маленьких діточок своїх;<br />
Сама заснула коло їх.<br />
Затихло все, тілько дівчата<br />
Та соловейко не затих.</p>
<p>[Між 19 і 30 травня 1847,<br />
С.-Петербург]</p>
<p>IX</p>
<p>Рано-вранці новобранці<br />
Виходили за село,<br />
А за ними, молодими,<br />
І дівча одно пішло.<br />
Подибала стара мати<br />
Доню в полі доганяти…<br />
І догнала, привела;<br />
Нарікала, говорила,<br />
Поки в землю положила,<br />
А сама в старці пішла.</p>
<p>Минули літа, а село<br />
Не перемінилось.<br />
Тілько пустка на край села<br />
Набік похилилась.<br />
Коло пустки на милиці<br />
Москаль шкандибає.<br />
На садочок позирає,<br />
В пустку заглядає.<br />
Марне, брате, не вигляне<br />
Чорнобрива з хати.<br />
Не покличе стара мати<br />
Вечеряти в хату.<br />
А колись… Давно колись-то!<br />
Рушники вже ткались,<br />
І хустина мережалась,<br />
Шовком вишивалась.<br />
Думав жити, любитися<br />
Та бога хвалити!<br />
А довелось… ні до кого<br />
В світі прихилитись.<br />
Сидить собі коло пустки,<br />
Надворі смеркає,<br />
А в вікно, неначе баба,<br />
Сова виглядає.</p>
<p>[Між 19 і 30 травня 1847,<br />
С.-Петербург]</p>
<p>X</p>
<p>В неволі тяжко, хоча й волі,<br />
Сказать по правді, не було.<br />
Та все-таки якось жилось.<br />
Хоть на чужому, та на полі…<br />
Тепер же злої тії долі,<br />
Як бога, ждати довелось.<br />
І жду її, і виглядаю,<br />
Дурний свій розум проклинаю,<br />
Що дався дурням одурить,<br />
В калюжі волю утопить.<br />
Холоне серце, як згадаю,<br />
Що не в Украйні поховають,<br />
Що не в Украйні буду жить,<br />
Людей і господа любить.</p>
<p>[Між 19 і 30 травня 1847,<br />
С.-Петербург]</p>
<p>XI</p>
<p>Косар</p>
<p>Понад полем іде,<br />
Не покоси кладе,<br />
Не покоси кладе – гори.<br />
Стогне земля, стогне море,<br />
Стогне та гуде!</p>
<p>Косаря уночі<br />
Зустрічають сичі.<br />
Тне косар, не спочиває<br />
Й ні на кого не вважає,<br />
Хоч і не проси.</p>
<p>Не благай, не проси,<br />
Не клепає коси;<br />
Чи то пригород, чи город,<br />
Мов бритвою, старий голить<br />
Усе, що даси.</p>
<p>Мужика, й шинкаря,<br />
Й сироту-кобзаря.<br />
Приспівує старий, косить,<br />
Кладе горами покоси,<br />
Не мина й царя.</p>
<p>І мене не мине,<br />
На чужині зотне,<br />
За решоткою задавить.<br />
Хреста ніхто не поставить<br />
І не пом’яне.</p>
<p>[30 травня 1847,<br />
С.-Петербург]</p>
<p>XII</p>
<p>Чи ми ще зійдемося знову<br />
Чи вже навіки розійшлись?<br />
І слово правди і любові<br />
В степи і дебрі рознесли!<br />
Нехай і так. Не наша мати,<br />
А довелося поважати.<br />
То воля господа. Годіть!<br />
Смирітеся, молітесь богу<br />
І згадуйте один другого.<br />
Свою Україну любіть,<br />
Любіть її… Во время люте,<br />
В остатню тяжкую минуту<br />
За неї господа моліть.</p>
<p>[Між 19 і 30 травня 1847,<br />
С.-Петербург]</p>
<p>***<br />
Не спалося, – а ніч, як море.<br />
(Хоч діялось не восени,<br />
Так у неволі.) До стіни<br />
Не заговориш ні про горе,<br />
Ні про младенческие сны.<br />
Верчуся, світу дожидаю,<br />
А за дверима про своє<br />
Солдатськеє нежитіє<br />
Два часовії розмовляють.</p>
<p>1</p>
<p>Така ухабиста собой,<br />
И меньше белой не дарила.<br />
А барин бедненький такой.<br />
Меня-то, слышь, и подсмотрили,<br />
Свезли в Калугу, и забрили.<br />
Так вот те случай-то какой!</p>
<p>2</p>
<p>А я… аж страшно, як згадаю.<br />
Я сам пішов у москалі;<br />
Таки ж у нашому селі<br />
Назнав я дівчину… Вчащаю<br />
І матір удову єднаю.<br />
Так пан заклятий не дає.<br />
Мала, каже; – нехай, дождуся.<br />
І, знай, вчащаю до Ганнусі.<br />
На той рік знову за своє;<br />
Пішов я з матір’ю просити.<br />
«Шкода, – каже, – і не проси.<br />
П’ятсот, – каже, – коли даси,<br />
Бери хоч зараз…» Що робити!<br />
Головко бідна! Позичать?<br />
Та хто таку позичить силу?<br />
Пішов я, брате, зароблять.<br />
І де вже ноги не носили,<br />
Поки ті гроші заробив.<br />
Я годів зо два проходив<br />
По Чорноморії, по Дону…<br />
І подарунків накупив<br />
Найдорогіших… От вертаюсь<br />
В село до дівчини вночі –<br />
Аж тілько мати на печі,<br />
Та й та, сердешна, умирає,<br />
А хата пусткою гниє.<br />
Я викресав огню, до неї…<br />
Од неї пахне вже землею,<br />
Уже й мене не пізнає!<br />
Я до попа та до сусіди,<br />
Привів попа, та не застав –<br />
Вона вже вмерла. Нема й сліду<br />
Моєї Ганни. Я спитав<br />
Таки сусіду про Ганнусю.<br />
«Хіба ти й досі ще не знаєш?<br />
Ганнуся на Сибір пішла.<br />
До панича, бачиш, ходила,<br />
Поки дитину привела<br />
Та у криниці й затопила».<br />
Неначе згага запекла.<br />
Я ледве-ледве вийшов з хати,<br />
Ще не світало. Я в палати<br />
Пішов з ножем, не чув землі…<br />
Аж панича вже одвезли<br />
У школу в Київ. От як, брате!<br />
Осталися і батько й мати,<br />
А я пішов у москалі.<br />
І досі страшно, як згадаю.<br />
Хотів палати запалить<br />
Або себе занапастить,<br />
Та бог помилував… А знаєш,<br />
Його до нас перевели<br />
Із армії чи що?</p>
<p>1</p>
<p>Так что же,</p>
<p>Ну, вот теперь и приколи.</p>
<p>2</p>
<p>Нехай собі. А бог поможе,<br />
І так забудеться колись.</p>
<p>Вони ще довго говорили,<br />
Я став перед світом дрімать,<br />
І паничі мені приснились<br />
І не дали, погані, спать.</p>
<p><em>[Між 19 і 30 травня 1847, С.-Петербург]</em></p>

<div></div>