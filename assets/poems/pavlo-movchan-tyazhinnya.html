<strong>Павло Мовчан – Тяжіння </strong>
<p>Приручений вітер слухняно зі мною ішов через степ,<br />
куйовдив волосся уже не густе<br />
і слід замітав — лишався хвилястий пісок, —<br />
лише б не запікся важкий, переходжений крок.<br />
Розмлоєна пахла земля глибиною,<br />
і час розкривався, мов скойок долоні,<br />
аби показати на хвильку перлину зернини<br />
і визначить сенс прожитої кожної днини.<br />
І щоб повернутись назад, де паслися коні зелені,<br />
щоб слід полишити, набрав я землі повним-повні кишені,<br />
та вітер під лікті мене піднімав, і розвіював порох,<br />
і вузлики дат розпускав, і пам’ять прозорив:<br />
хто ти, звідки, навіщо, куди?<br />
Не питайся, бо тут був завжди,<br />
був ти всюди усім одночасно,<br />
через те й почуваєшся щасно<br />
і злетиш, мов дрібна порошина,<br />
поки простір тебе не зупинить.<br />
Адже простір — то пам’ять про час, —<br />
він завжди віддзеркалює нас<br />
грудомахою, шляхом, стеблом, борозною,<br />
аби душу твою, як зернину, роздвоїть,<br />
розчахнуть пополам твою плоть обважнілу,<br />
щоб одна половина д’землі,<br />
а інша — до неба довічно тяжіла.</p>

<div>




</div>

<p>***</p>

<div></div>