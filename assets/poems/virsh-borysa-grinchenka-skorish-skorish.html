<strong>Борис Грінченко – Скоріш! Скоріш! </strong>
<p>Скоріш! Скоріш! Од сірого туману<br />
Самі шматки зосталися, ще мить —<br />
І сонце ось, віта свою кохану<br />
І всю її промінням золотить.</p>
<p>Горить! Пала!.. Блискучою стягою<br />
Старий Дніпро серед степів прославсь;<br />
Киваючи рясною головою,<br />
Зелений ліс до сонця засміявсь.</p>

<div>




</div>

<p>І все живе. Дзвенять в повітрі згуки,<br />
Дзвенять гаї, дзвенять степи і луки,<br />
І світ увесь, здається, задзвенів.</p>
<p>Чого ще ждать? Скоріш, мерщій у поле,<br />
Мерщій у степ! Я вп’юсь тобою, воле,<br />
Серед моїх незміряних степів!</p>
<p><em>1888</em></p>

<div></div>