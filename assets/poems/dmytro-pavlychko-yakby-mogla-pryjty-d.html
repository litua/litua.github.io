<strong>Дмитро Павличко – “Якби могла прийти до мене цеї миті…”</strong>
<p>Якби могла прийти до мене цеї миті<br />
Та дівчинка моя, що в сяєві блакиті<br />
Приходила колись, весела, як струмок,<br />
І вся вливалася в ріку моїх думок,<br />
Просвітлюючи їх своєю чистотою<br />
Аж до самого дна, якби вона святою<br />
Дитинністю мене пойняла нині знов,<br />
Я б у собі згасив грімниць буремну кров,<br />
Пал невдоволення, за ідеалом тугу,<br />
Посвяти печію, ненависті напругу,<br />
Печаль обов’язку, зневагу до раба –<br />
Стлумив би я в собі! І знову голуба<br />
Моя душа була б, як та вода зі звора, –<br />
Та вже не прилетить моя любов прозора.<br />
І добре, що нема нікому вороття,<br />
Що на одну любов дано одно життя.<br />
А в той далекий час – я добре пам’ятаю –<br />
Рай принесла вона – зробив я пекло з раю,<br />
З її невинності я честь кував свою,<br />
А з кротості – той меч, що гостриться в бою,<br />
З незайманих зітхань суворі блискавиці<br />
Творив я і вганяв, як цвяхи, в чола ниці,<br />
З блаженних намірів робив я дзвін добра,<br />
Щоб він горлав – “ганьба” або кричав – “ура”,<br />
Прозорість радісну я взяв на силу гніву,<br />
Я тінню світла став, дав правій – руку ліву,<br />
Я цілий світ любив у дівчинці моїй,<br />
Я сотворив себе з її дитячий мрій,<br />
І добре, що вона вже не прийде до мене,<br />
Не прояснить моє від почувань теменне,<br />
Від боротьби трудне й палюче єство,<br />
В якому дух життя справляє торжество.</p>

<div>




</div>

<p>***</p>

<div></div>