<strong>Тарас Шевченко – Не молилася за мене</strong>
<p>Не молилася за мене,<br />
Поклони не клала<br />
Моя мати; а так собі<br />
Мене повивала,<br />
Співаючи: «Нехай росте<br />
Та здорове буде!»<br />
І виріс я, хвалить бога,<br />
Та не виліз в люде.<br />
Лучче було б не родити<br />
Або утопити,<br />
Як мав би я у неволі<br />
Господа гнівити.</p>
<p>А я так мало, небагато<br />
Благав у бога. Тілько хату,<br />
Одну хатиночку в гаю,<br />
Та дві тополі коло неї,<br />
Та безталанную мою,<br />
Мою Оксаночку? щоб з нею<br />
Удвох дивитися з гори<br />
На Дніпр широкий, на яри,<br />
Та на лани золотополі,<br />
Та на високії могили;<br />
Дивитись, думати, гадать:<br />
Коли-то їх понасипали?<br />
Кого там люде поховали?<br />
І вдвох тихенько заспівать<br />
Ту думу сумную, днедавну,<br />
Про лицаря того гетьмана,<br />
Що на огні ляхи спекли.<br />
А потім би з гори зійшли;<br />
Понад Дніпром у темнім гаї<br />
Гуляли б, поки не смеркає,<br />
Поки мир божий не засне,<br />
Поки з вечерньою зорьою<br />
Не зійде місяць над горою,<br />
Туман на лан не прожене.<br />
Ми б подивились, помолились<br />
І, розмовляючи, пішли б<br />
Вечеряти в свою хатину.</p>

<div>




</div>

<p>Даєш ти, господи єдиний,<br />
Сади панам в твоїм раю,<br />
Даєш високії палати.<br />
Пани ж неситії, пузаті<br />
На рай твій, господи, плюють<br />
І нам дивитись не дають<br />
З убогої малої хати.</p>
<p>Я тілько хаточку в тім раї<br />
Благав, і досі ще благаю,<br />
Щоб хоч умерти на Дніпрі,<br />
Хоч на малесенькій горі.</p>
<p><em>[Перша половина 1850, Оренбург]</em></p>

<div></div>