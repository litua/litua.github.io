<strong>Олександр Олесь – “Везли їх, зранених в борні з солдатами…”</strong>
<p>Везли їх, зранених в борні з солдатами,<br />
Везли їх, стомлених в тюрмі за гратами,<br />
Везли, щоб там, в краях холодних,<br />
Згноїти велетнів народних,<br />
Крилаті іскри потушить<br />
І знов дурити і душить.</p>

<div>




</div>

<p>В сльозах затриманих, з палкими муками,<br />
Вони прощалися з полями, з луками,<br />
Навік прощались з краєм рідним,<br />
З своїм сліпцем — народом бідним,<br />
Неслись в чужинну сторону<br />
І мов лягали у труну.</p>
<p>І ось вони на мить одну спинилися<br />
І на селян крізь грати задивилися,<br />
А ті стояли, як каміння, —<br />
І хтось, лузаючи насіння,<br />
Дививсь на вікна і сміявсь:<br />
“А що, голубчику, попавсь?”</p>
<p><em>1907</em></p>

<div></div>