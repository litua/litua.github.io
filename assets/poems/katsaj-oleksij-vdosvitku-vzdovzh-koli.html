<strong>Кацай Олексій – Вдосвітку вздовж колії…</strong>
<p>Нишком неначе досвідчений євнух<br />
тихо мов нота що спить у трубі<br />
по площині відображень непевних<br />
йшов я повзбіжно самому собі</p>
<p>І невловимим чудовиськом Нессі<br />
спостерігав як тягнула свій хвіст<br />
виснаженість пасажирських експресів<br />
у експресивну наснаженість міст</p>

<div>




</div>

<p>Рейки лискучі не перетинались<br />
бо ж є перетин ознака біди<br />
і світлофори лукаві не знались<br />
із відображеннями у воді</p>
<p>Небо<br />
мов чорний собака<br />
спрокволу<br />
скиглило вітром та вічно глухі<br />
люди чвалали повздовж видноколу<br />
й небо збирало зірок реп’яхи</p>
<p>Ранок здирав їх а перше проміння<br />
трощив у росах на зламу кутах<br />
йшов я по схрещенню світла і тіней<br />
квіти саджати на згаслих зірках.</p>

<div></div>