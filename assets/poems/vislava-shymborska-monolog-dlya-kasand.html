<strong>Віслава Шимборска – Монолоґ для Касандри </strong>
<h3><em><strong>в перекладі Марти Тарнавської</strong></em></h3>
<p>Wis?awa Szymborska<br />
<em>Monolog dla Kasandry</em><br />
<em> (To ja, Kasandra…)</em></p>
<p>То я, Касандра.<br />
А це — моє місто під попелом.<br />
А це — моя палиця і стрічки пророчі.<br />
А це — моя голова повна сумнівів.</p>
<p>Справді, я тріумфую.<br />
Моя правда відлунням вдарила в небо.<br />
Тільки ті пророки, яким не вірять,<br />
мають такі можливості.<br />
Тільки ті, що погано взялися за справи,<br />
і все могло статись так швидко,<br />
немов їх зовсім не було.</p>
<p>Пригадую тепер виразно,<br />
як люди, побачивши мене, замовкали в півслова.<br />
Сміх уривався.<br />
Розпліталися руки.<br />
Діти бігли до матері.<br />
Не знала навіть їх імен проминальних.<br />
А та пісня про зелений листок —<br />
ніхто не кінчив її при мені.</p>

<div>




</div>

<p>Я любила їх.<br />
Але любила їх звисока.<br />
Понад життям.<br />
З майбутнього. Де завжди порожньо<br />
і звідки нічого легшого, як побачити смерть.<br />
Жалкую, що мій голос був твердий.<br />
Гляньте на себе з зір — я кликала —<br />
гляньте на себе з зір.<br />
Чули й опускали очі.</p>
<p>Жили в житті.<br />
Підшиті великим вітром.<br />
Приречені.<br />
Від народження у прощальних тілах.<br />
Але була в них якась волога надія,<br />
промінчик насичений власним мигтінням.<br />
Вони знали, що таке — хвилина,<br />
ох, хоч би одна, яканебудь,<br />
заки —</p>
<p>Вийшло по моєму.<br />
Тільки що з того нема висновку.<br />
А це ось — моя сукня, вогнем засмалена.<br />
А це — моє пророче поламане причандалля.<br />
А це — моє викривлене обличчя.<br />
Обличчя, яке не знало, що могло бути прекрасним.</p>
<p>***</p>

<div></div>