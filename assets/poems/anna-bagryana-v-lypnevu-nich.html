Анна Багряна – В липневу ніч<p>Загубилося серце в тенетах думок,<br />
Ми стояли удвох в мерехтінні зірок<br />
І шукали ключів, щоб відкрить таїну.<br />
– Я до неба злетів… та її не збагнув.<br />
– Я до неба злетіла і зустріла тебе,<br />
І сплелися два тіла в таємниці небес,<br />
І упали зомлілі в білу магію трав.<br />
– Ти лежала безсила.<br />
– Ти мене врятував.<br />
– Я лише віддавав все, що мав і що міг,<br />
Я не думав про святість і забув, що є гріх…<br />
– Ти зігрів моє серце і в долоні поклав, –<br />
Серед марень нічних, в білій магії трав.<br />
В білій магії трав,<br />
У липневому сні<br />
Ти мене обіймав,<br />
Розчинившись в мені.<br />
Ти мене воскресив<br />
Поцілунком святим.<br />
Ще ніхто не любив<br />
Так, як ти.<br />
– Так, як ти…<br />
І сплелися два серця в мерехтінні зірок.<br />
Це для нас – нагорода, чи… найтяжчий урок.<br />
Наче сон, наче казка, наче пісня небес.<br />
– Я кохаю тебе.<br />
– Я кохаю тебе.</p>

<div>




</div>

<p>автор: <a href="http://onlyart.org.ua/?page_id=45274"><strong>Анна Багряна</strong></a></p>

<div></div>