Юрій Андрухович – Елегія післяноворічного ранку<p>Це — спроба написати вірш про нас.<br />
І про нашу учту, молоду і п’яну.<br />
Яке вино, яку хмільну оману<br />
вливав у юні горла щедрий час!<br />
Ми так жили, немов співали джаз.</p>
<p>Хоча не джаз, а камерні концерти<br />
зринали нас, і ми ішли в снігах<br />
на гору, де ліси росли і птах<br />
кричав про щось таємне і відверте,<br />
і від любові можна було вмерти.<br />
Чи хто за нами йшов по тих слідах?</p>
<p>Ти, Ігоре, сурмив у свій ріжок,<br />
в якому всі музики триста років<br />
шукали кайф і висновки глибокі,<br />
а нам зостались метушня і шок,<br />
і птах оцей, і молодий сніжок.</p>
<p>Але яке внизу лежало місто! —<br />
достоту, як завершений офорт.<br />
Наш подих цвів і рвався із аорт…<br />
Читались вежі злагоджено й чисто,<br />
і я старого пса покликав свистом,<br />
так ніби то був бройґелівський хорт.</p>
<p>Та я забув, либонь, про головне:<br />
йшов рік новий, те діялося в січні.<br />
В будівлях спали мляві й анемічні<br />
гуляки, що набралися до не-<br />
пристойності. А ти пекла мене,</p>
<p>щоразу інша, не така. Ще з ночі —<br />
тi дві руки у мене на плечах<br />
я пам’ятав, і темне щось в очах.<br />
Але який кретин повірить в очі?<br />
Я підбирав ключі, слова пророчі,<br />
хоча на ранок мій поет зачах…</p>

<div>




</div>

<p>Ага, внизу трамвай сумирно повз —<br />
такий порожній, мов нікому діла<br />
вже не було. Якась душа летіла<br />
над ним, промерзла, і дзвеніла повз<br />
Петра й Павла в задумі чуйних поз…</p>
<p>Як тяжко повертатись на рівнину,<br />
скотитись по гладенькій мерзлоті,<br />
чи з’їхати, як я, на животі<br />
в ту вуличку, що вигинала спину,<br />
під маскарона бороду цапину,<br />
де пияки, трамваї і святі,</p>
<p>де, все одно недремна, мов радар,<br />
націлений на сни, чигала зрада,<br />
а вихудлий біблійний виноградар<br />
на брамах був розіп’ятий, сподар.<br />
А з радіол шипів різдвяний дар<br />
(хоча його й забрязкала естрада).</p>
<p>Туди, де всюди відбувався сон —<br />
тяжкий, похмільний, післяноворічний,<br />
туди, де кожен п’яний був зустрічний,<br />
а всі зустрічні — п’яні. В унісон<br />
співали ми, забувши про фасон.</p>
<p>Хоч ми й були, мов мандрівні актори,<br />
і в нас був Ігор, він сурмив, як ас.<br />
Якась наївна віра у Парнас,<br />
чи то в Прованс,— але рушала гори!..<br />
Отак ми йшли, немов сліпі у море,—<br />
і ти, і я, і всі навколо нас…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>