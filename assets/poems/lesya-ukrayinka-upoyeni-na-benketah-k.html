<strong>Леся Українка – «Упоєні на бенкетах кривавих…»</strong>
<p>Упоєні на бенкетах кривавих,</p>
<p>невільники-народи спали довго<br />
у спільній віковій своїй темниці,<br />
і снились їм гніткі та дикі сни.<br />
Ті сни літали, наче хижі птахи,<br />
у темряві крилами гучно били,<br />
лякаючи незрячі сонні душі,<br />
то знов ширяли, мов нічнії сови,<br />
безгучно, тихо звужували круги<br />
і налягали зморою на груди,<br />
безформною марою без обличчя,<br />
що кров пила із невидимих ран.<br />
І кидались невільники-народи,<br />
стогнали глухо, скрикували з болю,<br />
безладно шарпались і побивались,<br />
та один одного кривавили крізь сон,<br />
одурені примарами важкими,<br />
і прокидалися на мить у чорній тьмі,<br />
підводили повіки обважнілі<br />
і голосами, хрипкими від змори,<br />
питали в темряви: чи хутко день?<br />
А темрява відповідала сміхом,<br />
роззявивши беззубу, чорну пащу,<br />
і знову їх давила сном важким.<br />
Але крізь сон пронизувались мрії,<br />
мов промені з далеких тих світів,<br />
що з нами тільки світлом розмовляють<br />
і погляд наш привчають вірить в світло<br />
без плям, без тіней… Мрії передсвітні,<br />
які ви чарівні! Чи є весна,<br />
яка б могла квітками дорівнятись<br />
урочим барвам вашим? Де веселка<br />
така ясна, щоб не здалась блідою<br />
супроти вас? Хто бачив блискавицю,<br />
яскравішу над полиск ваших крил?<br />
Коли бува, щоб заграва червона<br />
своєю кров’ю залила й втопила<br />
препишні, ярі багряниці ваші<br />
і ваш вогонь пожаром пойняла?<br />
І марилось невільникам-народам,</p>

<div>




</div>

<p>що вже вони прокинулись навесні,<br />
і голосно вони вітали ранок,<br />
і руки простягали, і до неба<br />
зверталися засклеплені їх очі,<br />
аж тут повіяв зимний вітерець,<br />
обвіяв змучені палкі обличчя,<br />
умив холодною росою очі,<br />
розкрились очі, в’язні пробудились<br />
і бачать: побіліла їх темниця,<br />
виразно видко і склепіння, й стіни,<br />
і всю її ширінь, і всю тісноту,<br />
весь бруд, всю цвіль, всю нечисть, і всіх гадів,<br />
і всю страшну трагедію обличчів<br />
невільницьких… А де ж багрянець мрій?<br />
Як довго сон тривав? Чи се весна?<br />
Так де ж її раптові ранні зорі?<br />
З якого краю тута сонце сходить?<br />
Чи, може, се й не день, а біла ніч,<br />
та хвора тьма, та темрява бліда,<br />
що на півночі люди звуть весною?..</p>
<p>7.08.1905</p>

<div></div>