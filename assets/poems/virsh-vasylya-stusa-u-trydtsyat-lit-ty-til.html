<strong>Василь Стус – У тридцять лiт ти тiльки народився…</strong>
<p>У тридцять лiт ти тiльки народився,<br />
аби збагнути: мертвий ти єси<br />
у мертвiм свiтi. I нема нiкого<br />
окруж. Ти тiльки сам. I — мрець єси.<br />
Хiба що так: недозволенний простiр<br />
живого духу кличе самосмерть<br />
подобою життя. Це — на початку.<br />
А далi вже — й убiйництвом. Проте<br />
природа розправляється простiше.<br />
Бо плоть твоя сплюндрована до тебе<br />
I дух тобi спотворили давно.<br />
Поневажаю iндивiдуальнiсть —<br />
справiковий набуток лихолiть.<br />
Отож — бреди назад. I скiльки сили<br />
простуй назад. Бо тiльки там життя —<br />
ще до народження. Iз свiту iмiтацiй —<br />
вповзи у кожну з вимiнених шкур.<br />
Простуй назад — в народження вертайся,<br />
де щастя глупства, смороду i тьми,<br />
I там витворюй рай. Там так i треба:<br />
людина має спати — отже й спить,<br />
белькочучи якiсь слова спросоння.<br />
Земля укрилась панцирем, немов<br />
стара, давно оглухла черепаха,<br />
а ти на нiй, мов кузочка мала,<br />
що творить сталий свiт на збiглiй хвилi.<br />
Нiвроку, вiдмолоджується смерть.</p>

<div></div>