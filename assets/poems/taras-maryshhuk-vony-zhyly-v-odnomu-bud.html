<strong>Тарас Марищук – Вони жили в одному будинку…</strong>
<p>Вони жили в одному будинку.<br />
Вона з дитинства. Він винаймав квартиру.<br />
В ній він бачив маленьку дівчинку.<br />
Вона в ньому – дорослого чоловіка,<br />
якого кохала, і він відповідав щось схоже.</p>
<p>Вона зустріла його —<br />
як все до банальності просто.<br />
Вона зустріла його зовсім хворого,<br />
чи то п’яного,<br />
у той час коли всі думки про нього було викинуто,<br />
номер забуто, а його не бачила ще від холодного лютого.<br />
Він допивав пляшку дешевої горілки,<br />
біля одно з будинків її маленького міста –<br />
де здебільшого пенсіонери та п’яна молодь.<br />
Вона так намагалась викинути його із свого життя, що їй це вдалось.<br />
8 місяців вони не бачились.<br />
Для неї це були вісім місяців навчання та підготовки до вступу у виш.<br />
Для нього ж, це були 8 місяців шизофренії.</p>
<p>Дівчинко, якщо пройдеш повз – точно не схибиш.<br />
Для чого ж він тобі такий?<br />
Не поголений, брудний та п’яний (чи хворий?)<br />
А на вулиці вирувала пізня осінь: вона забрала у свої тенета все, що змогла підняти сильним поривчастим вітром.<br />
А дівчина не бачила його вісім місяців.<br />
Вісім місяців не дихала свіжим повітрям.</p>
<p>За вісім місяців до цих подій,<br />
вони голосно сміються, ловлять губами сніг.<br />
Він обіймає її, дарує своє тепло.<br />
Вона цілує його в щоку та повертається спиною<br />
почувши телефонний дзвінок на його мобільний.</p>

<div>




</div>

<p>— Алло?</p>
<p>Відповідає хлопець на дзвінок.<br />
Вона чує у трубці голос жінки, але не зважає.<br />
Вона була кращою, за тих всіх жінок<br />
і вона йому довіряє.<br />
Він кладе трубку.<br />
Вони знову щасливі.<br />
Хто дзвонив, дівчині не цікаво,<br />
головне що говорить — кохаю,<br />
прощаючись біля її під’їзду.<br />
Знову телефонний дзвінок,<br />
хлопець дістає телефон та натискає кнопку виклику.</p>
<p>— Алло?</p>
<p>У трубці знову жіночий голос.</p>
<p>— Я тебе вже зачекалась, ти ще довго будеш з друзями?</p>
<p>Гучний ляпас долонею по щоці.<br />
Опісля того, як дівчина забігла у під’їзд,<br />
її руки тремтіли, шукаючи у сумці ключі.<br />
Відкриває двері, гримає голосно ними й присідає,<br />
закриваючи руками заплакані очі.</p>
<p>Викидає сім карту, знищує сторінку у соц. мережі,<br />
прагне його забути, поринувши у науку та дві іноземні.</p>
<p>А зараз бачить його знову,<br />
ви пам’ятаєте? – не поголеного, брудного, п’яного (чи то хворого?)<br />
і йде,<br />
бо зраду не пробачають,<br />
бо після неї – йдуть назавжди.</p>
<p>А він допиває пляшку дешевої горілки,<br />
розбиває її об асфальт.<br />
Звинувачує лише себе,<br />
ріжучи вени та повільно стікаючи кров’ю.</p>

<div></div>