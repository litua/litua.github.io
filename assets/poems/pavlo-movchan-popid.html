<strong>Павло Мовчан – Попід… </strong>
<p>Боюсь повіки розімкнуть,<br />
бо мене очі зрадять…<br />
Багно, калюжі, каламуть…<br />
розковзяна осіння путь<br />
попід колгоспним садом…<br />
А далі звивіз та гробки<br />
і глинище розмокле,<br />
де допотопні черепки,<br />
ніби листки пожовклі…<br />
Вдовина хата… стріха… мох…<br />
дощі побілку змили…<br />
Пускає киби хижий лох<br />
дню в посинілі жили…<br />
Так, час — це те, чого нема;<br />
це — натяки, уламки…<br />
Замість дверей — провал, пітьма<br />
і спорожнілі рамки…<br />
Жаль запікається в очах,<br />
гіркий камінчик в горлі…<br />
На все душі не вистача:<br />
збілить провали чорні…<br />
Де Кущ, де Штольба, Уласок,<br />
де баба Косорука?<br />
Все в глину всякло чи в пісок, —<br />
хоча б зостався черепок,<br />
щоб не провалювався крок<br />
в безпам’ятну багнюку…<br />
Хоча б гвіздок ступню вколов,<br />
хоча б сучок летючий<br />
в повітрі сизім захолов,<br />
щоб висушить онучі…<br />
Розковзяний осінній шлях,<br />
розорані хатища,<br />
вода крізь глину проступа,<br />
ніби крізь дране днище…<br />
Під тиском неба із очей<br />
вже виступили сльози:<br />
розмите бачене тече<br />
по глиняній дорозі…</p>

<div>




</div>

<p>***</p>

<div></div>