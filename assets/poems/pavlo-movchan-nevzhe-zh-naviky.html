<strong>Павло Мовчан – Невже ж навіки?.. </strong>
<p>Схлинання співу калинового,<br />
спливання крові в золоте,<br />
кричання зручене з тривогою:<br />
щось в святі чиниться не те…<br />
Римується вже відчай з вічністю,<br />
у горлі крик сучком загвинчено,<br />
дороговкази покалічені<br />
загналися у землю виклично.<br />
І ніби струни, в мізку звивини<br />
бриніть готові, намагнічені,<br />
проте повітря часом скривлене,<br />
а голоси словами мічені…<br />
І зайві звуки долучаються<br />
до першозмістів: «воля» — «кволя»…<br />
«Вкраї…» «кров’їною» пручається<br />
в свідомості, йде «доля» в «болі»…<br />
І ніби кашель западющий<br />
лунає гуркіт бетеерів…<br />
Імперіє! Ти невмируща.<br />
Ти пропадюща, як холєра…<br />
Бинти — на трут, а на кресала<br />
трощіть багнети задля іскри…<br />
Шкварчить знов заклик, наче сало,<br />
перед спрямованим вже військом:<br />
«— То-варищі…» А з телевежі<br />
кров скрапує в ефір кривавий,<br />
і у безглуздому безмежжі<br />
луна не «слава» — «рая», «клава»…<br />
А ми, розгублені, мов діти,<br />
руки шукаємо широкої,<br />
щоб затулитися від світу<br />
стоногого, стоокого.<br />
І тулимо до віч полотнища,<br />
волаючи: — Героям слава!..<br />
Посунуло смертельне полчище<br />
єдинозвивне і стоглавне…<br />
І міниться блакить на золото,<br />
що хутко жаром наливається…<br />
Газетний крук з рук рветься полетом,<br />
і страхом простір захлинається…<br />
Натужний зір береться плямами,<br />
аби розгледіти будучину…<br />
Стають узвишшя наші ямами —<br />
невже ж навіки ми сполучені?..</p>

<div>




</div>

<p>***</p>

<div></div>