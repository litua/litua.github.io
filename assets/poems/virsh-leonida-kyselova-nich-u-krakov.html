<strong>Леонід Кисельов – Ніч у Кракові</strong>
<p>Хмари повстяні, немов кирея,<br />
На дахи лягли, на димарі.<br />
Ніч, і дощ, і вулиця — над нею<br />
В далечінь простують ліхтарі.</p>
<p>Ніч страшна, як перша ніч потопу.<br />
В темнім небі чорні корогви,<br />
Ґотика слов’янської Європи,<br />
Празькі замки, краківські церкви.</p>

<div>




</div>

<p>В темнім небі, наче на театрі,<br />
Сунуть із безодні, із глибин<br />
Обриси Карпат, Високі Татри,<br />
Чеські села, київські горби.</p>
<p>І до ранку в темряві, в пустелі,<br />
В атомовім сяйві блискавиць<br />
Молиться сусідка із готелю<br />
Сива католичка з Катовиць.</p>
<p>Борони солдатів, мати божа,<br />
Всі ж бо кревні, всі вони сини.<br />
Від докорів і від куль ворожих,<br />
І вночі від марень борони!</p>
<p><em>1968</em></p>

<div></div>