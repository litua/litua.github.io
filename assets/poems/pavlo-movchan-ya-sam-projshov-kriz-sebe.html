<strong>Павло Мовчан – Я сам пройшов крізь себе </strong>
<p>Оманливий цей сніг біліє вже укотре?<br />
— Весна не за горою! — укотре я кажу?<br />
Одноманітне все й на білощі щедротне —<br />
сріблиночки в очах і я не збережу…</p>
<p>Ген баба снігова зіпа зчорнілим ротом:<br />
— Ліпить було навіщо?! Розтанете ж і ви!<br />
На глум ліпили й вас, та кутали в полотна,<br />
та тільки поскидали ви відра з голови!..</p>
<p>Аби урвати крик — копнув її ногою,<br />
проте вона до хати ступала слід у слід<br />
і дихала позаду у спину чорнотою,<br />
і дзеркало у хаті враз трісло, наче лід.</p>

<div>




</div>

<p>І виступав на лицях поволі холод біло,<br />
від доторку долоні тебе пройняв мороз.<br />
Мов ліплене було зі снігу й твоє тіло,<br />
воно теплом небесним раптово зайнялось.</p>
<p>І танучи, хутчій я розпечатав двері —<br />
навпроти янгол білий стояв на повен зріст,<br />
в долонях він тримав по пташці білоперій,<br />
за спиною у нього кипів білий заміс…</p>
<p>Я в очі білі глянув — і злився, як з відбитком,<br />
і сам пройшов крізь себе, в шумких снігах відбивсь,<br />
та хтось смикнув мене так боляче за нитку,<br />
і голос, мов жарина, упікся: «З у п и н и с ь…»</p>
<p>І озирнувся я: ти біла на морозі<br />
стояла, наче сніг, — в руках біліла нить,<br />
з очей ішло тепло і скрапували сльози,<br />
а баба снігова зіпала: «В а ж к о ж и т ь!..»</p>
<p>***</p>

<div></div>