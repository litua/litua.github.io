<strong>Антонич Богдан-Ігор – Сурми останнього дня</strong>
<p>Стоповерхові кам’яниці сплять, немов потомлені звірята,<br />
географи малюють зорі крейдою на неба мапі,<br />
в рудому сяйві ліхтарів дощу краплини, мов пісок крилатий,<br />
і місяць золотим котом лежить у мене на канапі.</p>

<div>




</div>

<p>Ржавіють мертві риби у басейнах, вуголь і троянди чорні,<br />
купці й роздягнені дівчата, в’язні в тюрмах і поети.<br />
Оркестра полісменів дме меланхолійно в труби і валторни,<br />
коли міщанський бог рахує зорі, душі і монети.</p>
<p>Живуть під містом, наче у казках, кити, дельфіни і тритони<br />
в густій і чорній, мов смола, воді, в страшних пивницях сто,<br />
примарні папороті, грифи і затоплені комети й дзвони.<br />
— О пущо з каменю, коли тебе змете новий потоп?</p>
<p><em>1 травня 1936</em></p>

<div></div>