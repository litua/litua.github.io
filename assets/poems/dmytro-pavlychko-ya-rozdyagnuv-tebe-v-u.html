<strong>Дмитро Павличко – “Я роздягнув тебе в уяві…” </strong>
<p>Я роздягнув тебе в уяві,<br />
І вивів голу на поля…<br />
Як діти, колоски тужаві<br />
До тебе бігли віддаля.</p>
<p>Твоє чоло було безхмарне,<br />
Як свічки лик при поклятьбі,<br />
І вибігали з гаю сарни,<br />
Аби вклонитися тобі.</p>
<p>Горнулися до тебе зела,<br />
Дерева, квіти і хліба,<br />
Ласкава ти була й весела,<br />
Як в сонці річка голуба.</p>

<div>




</div>

<p>До тебе линули зозулі,<br />
І зграї сивих солов’їх,<br />
Так ніби десь в літа минулі<br />
Ти понароджувала їх.</p>
<p>І вся природа стоголоса<br />
В тобі впізнала божество,<br />
А ти ішла наготна й боса,<br />
Як зірка в небі на Різдво.</p>
<p>І лащились, немов холопи,<br />
До тебе лиси і вовки…<br />
І залишали твої стопи<br />
В слідах криваві колючки.</p>
<p>***</p>

<div></div>