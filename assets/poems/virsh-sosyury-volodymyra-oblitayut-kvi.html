<strong>Володимир Сосюра – Облітають квіти, обриває вітер…</strong>
<p>Облітають квіти, обриває вітер<br />
пелюстки печальні в синій тишині.<br />
По садах пустинних їде гордовито<br />
осінь жовтокоса на баскім коні.</p>

<div>




</div>

<p>В далечінь холодну без жалю за літом<br />
синьоока осінь їде навмання.<br />
В’яне все навколо, де пройдуть копита,<br />
золоті копита чорного коня.</p>
<p>Облітають квіти, обриває вітер<br />
пелюстки печальні й розкида кругом.<br />
Скрізь якась покора в тишині розлита,<br />
і берізка біла мерзне під вікном.</p>
<p><em>1938</em></p>

<div></div>