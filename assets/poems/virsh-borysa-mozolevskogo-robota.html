<strong>Мозолевський Борис – Робота</strong>
<p><em>Жарт</em></p>
<p>Роботонько моя, моя скорбото!<br />
Чи любить хто, як я тебе люблю?<br />
Не кидай оком гнівно на ворота,—<br />
Ось тільки витру піт — і дороблю.</p>
<p>Як я робив! — і звечора, і зрану,<br />
І сяк тебе улещував, і так.<br />
А ти мені ятрилась, наче рана:<br />
“Роби доладніш, не сиди, лайдак!”</p>

<div>




</div>

<p>За барки брала, одягала пута,<br />
Попід очима ставила синці.<br />
Тулилася до серця, ніби рута:<br />
“Роби, роби, не йди на манівці!”</p>
<p>Тягла вперед, віддавлювала п’яти,<br />
Ув очі цілувала серед мук!<br />
Куди тебе подіну я, трикляту,<br />
І як, таку кохану, збуду з рук?</p>
<p>Не гнівайся, пусти хоч на хвилину,<br />
Уже не горб у мене — три горби!<br />
Візьму і вмру. А ти і в домовину:<br />
“Вставай, ледащо, трохи ще зроби!”</p>

<div></div>