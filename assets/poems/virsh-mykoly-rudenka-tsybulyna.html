<strong>Микола Руденко – Цибулина</strong>
<p>Біля брами тюремної, мила, не плач —<br />
Не розтопиш сльозою цеглину…<br />
На Великдень мені передав наглядач<br />
Твій дарунок — просту цибулину.</p>
<p>Як ти знала, що тут, серед випарів зла,<br />
Де за стінами стогнуть невтішні,<br />
Цибулина для мене дорожча була<br />
За троянди й жоржини розкішні.</p>
<p>Я дарунок отой примостив біля ґрат —<br />
І невдовзі проклюнулось диво:<br />
Зеленіє росток — вільних пагонів брат,—<br />
Мов заглянула в камеру нива.</p>

<div>




</div>

<p>Я субтропіки бачив і пальмовий Крим,<br />
Мандрував по долинах Кавказу,—<br />
Та зелене шаленство під небом старим<br />
Так мене не вражало ні разу.</p>
<p>І нараз я відчув, що зелений росток —<br />
Це я сам у житті потойбічнім.<br />
Він і я — лиш короткий спіралі виток:<br />
Ми пов’язані коренем вічним.</p>
<p>Пагінець, переповнений дивних чуттів,<br />
Через грати тягнувся до неба.<br />
І здавалось, молитву якусь шепотів —<br />
То молитва за мене й за тебе.</p>
<p><em>23. 04.1977</em></p>

<div></div>