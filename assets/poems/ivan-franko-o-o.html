<strong>Іван Франко – О. О.</strong>
<p>«Сумоглядні ваші співи,<br />
Все лиш горе та неволя,<br />
Мов нема ніяких цвітів<br />
Крім будяччя серед поля.<br />
Чорним вкривалом жалоби<br />
Ясне небо ви закрили,<br />
В людських серцях горе, злобу<br />
Й зопсуття лиш ви відкрили.<br />
Зависті пожар зловіщий<br />
Серед люду ятрите ви,<br />
Замість радощів, любові –<br />
Всіх до бою зовете ви.<br />
Брудом буденним сплямили<br />
Чисту красоти святиню,<br />
Ви в шинок з висот небесних<br />
Затягли пісень богиню!»<br />
Так гнівним говорять словом<br />
Ситі судді естетичні<br />
І ридають, що засохли<br />
Давні хвилі поетичні.<br />
«Висхли хвилі, заніміло<br />
Чистеє вітхнення слово;<br />
Як не ми його відновим,<br />
То не віджиє наново».<br />
Хухають вони і шепчуть<br />
Естетичнії формули,<br />
Крають, латають і ліплять<br />
Світ будущий із бібули.<br />
А життя йде своїм ходом.<br />
Хвиля мислі, хвиля духу<br />
Розливаєсь, їх ридання,<br />
Ані формул їх не слуха.</p>

<div>




</div>

<p>1881</p>

<div></div>