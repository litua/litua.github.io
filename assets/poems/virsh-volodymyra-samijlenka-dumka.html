<strong>Володимир Самійленко – Думка</strong>
<p><em>(На смерть Трохима Зіньківського)</em></p>

<div>




</div>

<p>О, бідний, бідний краю мій!<br />
Як мало маєш ти надій;<br />
Але й вони одна по одній — все зникають.<br />
Твої найкращії сини<br />
Або живуть для чужини,<br />
Або як вірні, то не живши помирають.<br />
Нема добра з дітей твоїх:<br />
Дарма благі заміри їх,<br />
Бо наче фатум злий нависнув над тобою.<br />
І тих, хто вірним був би ввік,<br />
Він наче загодя прирік<br />
На скору смерть без боротьби, без бою,<br />
Щоб не лишився ні один,<br />
Хто б захотів твоїх руїн,<br />
Хто б захотів тебе з занепаду підняти;<br />
Хто б щиру працю положив,<br />
Не боячися ворогів<br />
І не ждучи за подвіг благородний плати!..<br />
Ох! Не багацько тих у нас,<br />
В кого святий огонь не згас<br />
І в серці жевріє незрадливе кохання!<br />
Чи вже ж і той огонь горить,<br />
Щоб тільки блиснути на мить<br />
І освітить собі хвилину погасання?!<br />
І смерть бере в нас силоміць<br />
Їх щирість думки й серця міць;<br />
І, замість подвигів, — їх доля — домовина!..<br />
А ми, вже поховавши їх<br />
Та придивившись до живих,<br />
Дізнаємо, кого втеряла Україна!!!</p>
<p><em>2 липня 1891</em></p>

<div></div>