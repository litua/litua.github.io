<strong>Павло Мовчан – Земля </strong>
<p><strong>1.</strong></p>
<p>Присутність снігу серед поля<br />
розширила очам роздолля,<br />
і тану я, мов грудка солі, —<br />
вітри гуляють подовколлям:<br />
роздмухують, розносять нас,<br />
щоб запліднить біжучий час…<br />
І навмання душа простує —<br />
їй всюди вільно домувать:<br />
в кристалах снігу, в житніх струнах,<br />
у нових поосінніх врунах,<br />
в очах здивованих багать.<br />
О земле, зрощена з душею,<br />
домівко вічності і слів, —<br />
співмірен кім’яхові глею,<br />
сніжинці, що лягла долів,<br />
постав я з тебе, повертаюсь<br />
у твоє лоно день за днем,<br />
суть — не вагу — я зберігаю,<br />
виснажуємось навзаєм.<br />
Твій холод і мене холодить,<br />
твоє тепло — моє тепло;<br />
ти — суть, ти — плоть мого народу,<br />
ти те, що буде, що було…<br />
Не відніму — додам любові,<br />
змертвілу глину оживлю<br />
і возвеличу в кожнім слові:<br />
— О земле, я тебе люблю! —<br />
Шуга душа, літа, мов птаха,<br />
і що їй лічені роки,<br />
якщо піщинкою до шляху<br />
я припаду навік-віки.<br />
Світ неподільним стане знову<br />
на наслідки і на часи,<br />
бо ти — причина, ти — основа<br />
того, що буде, що єси…<br />
Сама себе не ошукаєш,<br />
не зрадиш, не переростеш;<br />
ущільнюйся неначе камінь,<br />
буття твоє не має меж.</p>

<div>




</div>

<p><strong>2.</strong></p>
<p>Біжке життя, біжке, зникоме…<br />
Ти у всесвітньому огромі,<br />
мов порошина.<br />
А з-під ніг<br />
біжить безмежний переліг.<br />
Життя — знайоме…<br />
Колись ти деревом тут був<br />
і листям всю блакить промацав,<br />
що чув, що бачив — не забув,<br />
на все поклав карби означень.<br />
По перевтіленні — рубці<br />
настовбурні зберіг на тілі.<br />
Іржаві кулі в кулаці,<br />
на шиї зашморги зотлілі.<br />
О Батьківщино, давній біль<br />
іржею проступа на шкірі;<br />
та міць і сила, що в тобі,<br />
нас зміцнює в незрадній вірі,<br />
бо незнищенні ми — о ні! —<br />
допоки хоч в одному слові<br />
відлунюють звитяжні дні,<br />
що нас наснажують в любові:<br />
до бадилини край стерні,<br />
до урвища, до косогору,<br />
до нових, до грядущих днів,<br />
сподіваних і вже прозорих.</p>
<p>***</p>

<div></div>