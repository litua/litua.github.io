<strong>Дмитро Павличко – “Стояли ми на темній оболоні…” </strong>
<p>Стояли ми на темній оболоні,<br />
Немов два дерева в однім гіллі.<br />
Мої долоні на твоєму лоні<br />
Тремтіли, мов на лампі мотилі.</p>
<p>Лампада сонця в молодому тілі<br />
Принаджувала жителів темнот.<br />
Метелики згоряли очманілі<br />
І налітали, спалені стокрот.</p>

<div>




</div>

<p>О, попелом вони не розсипались,<br />
Лиш очищались од вогнистих сфер…<br />
Єретиком ставав мій кожен палець –<br />
Готовим вийти вдруге на костер,</p>
<p>Готовим знести найлютіші муки<br />
За світло, що зринає з темноти…<br />
Безсмертними ставали мої руки<br />
На пагорбах сяйливої мети.</p>
<p>Так, ніби відкривав небесні далі<br />
Незайманості непорочний гріх<br />
На тих стежках біблійної печалі,<br />
На тих дорогах радощів моїх.</p>
<p>***</p>

<div></div>