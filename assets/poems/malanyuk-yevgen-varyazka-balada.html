Маланюк Євген – Варязька балада<p>Необорима соняшна заглада —<br />
Віки, віки — одна блакитна мить!<br />
Куди ж поділа, степова Елладо,<br />
Варязьку сталь і візантійську мідь?</p>
<p>Від синіх меж до сіверських україн<br />
Широчина нестримано росте,<br />
Мов на бандурі велетенській грає<br />
Співучим вітром припонтійський степ.</p>
<p>Гарячий день розлив пекуче злото<br />
І сам втопивсь у соняшнім меду,<br />
Й крізь спокій цей єдина ллється нота —<br />
Блаженних бджіл в вишневому саду.</p>
<p>Лиш чорними очима хитрих вікон<br />
Всміхнуться молодицями хати —<br />
І знову степ пестить мої повіки,<br />
І знову скитські баби і хрести.</p>
<p>Лиш, як крізь сон, майнуть крилаті вії<br />
І ніч очей з-під п’явок гострих брів —<br />
І знову — степ. Лишь де-не-де замріє<br />
Архипелаг поснулих хуторів.</p>
<p>Дзвенить вода. Це він, це він синіє —<br />
Балада хвиль — Дніпро. І на горі<br />
Спить Київ — степова Олександрія —<br />
Під злотом царгородських мозаїк.</p>
<p>Там обертав в державну бронзу владно<br />
Це мудре злото кремезний варяг,<br />
І звідтіля ж воно текло безвладно<br />
Під ноги орд — на кочівничий шлях.</p>
<p>Гриміли десь козацькії литаври,<br />
Віки несли не раз залізний дар, —<br />
Він в холодку ж спочив у темній Лаврі,<br />
Від мудрості знесилений Владар.</p>
<p>(А ти не довго гаялась в тривозі:<br />
Сарматських уст — отруйний, п’яний мед<br />
Ти віддала татарину в знемозі,<br />
І чув твій сміх Батиєвий намет).</p>

<div>




</div>

<p>І далі, там, де беріг Кіммерії<br />
Підніс коринфські обриси колон,<br />
Де Херсонес замріяно біліє<br />
І снить солодкий, вічний, синій сон,</p>
<p>Де кам’янисті межі скитських прерій<br />
Врізаються в козацький буйний Понт<br />
Причалом генуеських кондотьєрів,<br />
Кінцем твоїх бурхливих перепон…</p>
<p>Отак лежиш — замріяно-безсила,<br />
А сходить ніч — і відьмою вночі<br />
Ти розгортаєш кажанові крила…<br />
І, поки по гаях кричать сичі,</p>
<p>По болотах скрегочуть млосні жаби,<br />
Шепоче тьма і стогне в снах Дніпро —<br />
Летиш, страшна й розхристана, на шабаш —</p>
<p>Своїх дітей байстрючу пити кров…</p>
<p>…А з Чигрина й з Батурина в тумані<br />
(Козацьке сонце тільки виплива)<br />
Два гетьмани виходять мертві й п’яні,<br />
І кожен довго плаче і співа.</p>
<p>Один зітха — єдиним зойком: “Тиміш”, —<br />
І проклина Виговського всю ніч,<br />
А другий — той, що огрядніш<br />
і стриманіш, —<br />
На північ кида блискавками віч.</p>
<p>І чуть: “Чекай, бо ж — жодного респонсу,<br />
Ти, Орлику, — гаряча голова!”<br />
……………………………………………<br />
…Коли ж, коли ж знайдеш державну<br />
бронзу,<br />
Проклятий край, Елладо степова?!.</p>
<p><a href="http://onlyart.org.ua/?page_id=50750"><strong>повні тексти з української літератури</strong></a></p>

<div></div>