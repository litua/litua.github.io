<strong>Максим Рильський – Поцілунок</strong>
<p>У темній гущині її я наздогнав.<br />
Вона, вже лежачи серед пахучих трав,<br />
Руками пружними од мене одбивалась.<br />
Нарешті стишилась — і дивне диво сталось:<br />
Уста, що і мене, і весь мій рід кляли,<br />
Мов квітка багряна, до мене простягали<br />
Свій келих, сповнений солодкої знемоги.<br />
Натомлені з біги стрункі та дужі ноги<br />
Біліли мармуром під місяцем німим, —<br />
І тихим голосом, охриплим та чудним,<br />
Вона промовила: “Жорстокий переможче!<br />
Упасти в цім бою для мене найдорожче”.</p>

<div>




</div>

<p><em>1925</em></p>

<div></div>