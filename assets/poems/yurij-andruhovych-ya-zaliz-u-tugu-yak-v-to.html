Юрій Андрухович – Я заліз у тугу, як в тогу чи в робу…<p>Я заліз у тугу, як в тогу чи в робу.<br />
Моя ніч — ніби голка в горлі вічна.<br />
Я собі підчепив тут одну хворобу.<br />
Нею можна пишатись. Вона психічна.</p>
<p>Ця психічна хвороба, тобто кохання,<br />
всі ознаки її описав Авіценна:<br />
не дає зітхнути синдром махання<br />
і потреба здохнути здоровенна.</p>
<p>Я нормально писав непогані вірші,<br />
міркував про найтоншу тканину прози,<br />
а тепер мої рими щоразу гірші<br />
і до “прози” римуються в мене “сльози”.</p>

<div>




</div>

<p>І лежу, мов мішок, я. Чорнію, худну<br />
без повітря, світла, тепла, привіту.<br />
Я розклав оцю журбу многотрудну<br />
на півкулях мозку, мов карту світу.</p>
<p>Помолися ж за мене в кватирку Божу —<br />
ліпше всохнути, впитись, нажити грижу.<br />
Я з розпуки тут ошаліти можу —<br />
вену вріжу, скажімо, чи всіх заріжу.</p>
<p>Любий друже, приїдь, порятуй і вибав!<br />
Привези мені морфій, тютюн і тишу.<br />
Я конаю тут, як остання риба.<br />
А про інше все ще тобі напишу.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>