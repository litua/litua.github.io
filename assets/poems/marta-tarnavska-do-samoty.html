<strong>Марта Тарнавська – До самоти </strong>
<p>Я вернуся… Не довго нам бути в розстанні.<br />
Скоро в смутку шукатиму радощів знову,<br />
без запросин прийду, коли промені ранні<br />
поведуть мене в гори на тиху розмову.</p>

<div>




</div>

<p>Ти простиш, але я — непокірна і горда —<br />
мов апостол Христа, відречусь тебе тричі.<br />
Я нестиму тобі і зневагу й погорду,<br />
поки вірність твоя знов мене не покличе.</p>
<p>Утікатиму з гір в гамірливі долини,<br />
щоб щоразу вертатись в покорі до тебе.<br />
Без докорів зустрінеш, мов блудного сина,<br />
і простягнеш окраєць гостинного неба.</p>
<p>1947</p>

<div></div>