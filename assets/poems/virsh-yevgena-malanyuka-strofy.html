<strong>Євген Маланюк – Строфи</strong>
<p>1.</p>
<p>Ти виростала, квітла й наливалась<br />
І втілилась — в медвяний виноград<br />
Та яблука. Мов наложниця, сад<br />
Зітхає втолено. І гасне літній галас.</p>
<p>І лагодою сяє стиглий лад,<br />
І спогад золотіє, як кохались<br />
У бурях квітня, в ворожбі Купала—<br />
Ось — день плодів. А завтра — листопад.</p>

<div>




</div>

<p>2.</p>
<p>Безверхе бойовисько, де мечі<br />
Потяли все,— знов стоптане і голе.<br />
Широкоперсий вітер лиш дзижчить<br />
І мчить козацьке перекотиполе.</p>
<p>Зачепить? Вкорениться? Проросте?<br />
Мовчить, мовчить важке осіннє небо.<br />
Чи проковтне страшним простором степ,<br />
Чи дикий чвал той перейме Мазепа.</p>

<div></div>