<strong>Герасим’юк Василь – Я в тебе запитав…</strong>
<p>Я в тебе запитав<br />
дорогу до зірок.<br />
Я не картав себе<br />
за цей небесний порух.<br />
Бо скоро буде мла,<br />
бо скоро буде змрок.<br />
А потім буде ніч,<br />
а потім буде морок.<br />
Ти надійшла мені.<br />
Настала ти мені<br />
на весь мій білий світ,<br />
на темний мегаполіс,<br />
щоб я промчав цю ніч,<br />
як месник на коні, –<br />
на голос твій, на зойк,<br />
на голос твій,<br />
на голос.</p>

<div></div>