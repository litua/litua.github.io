<strong>Микола Руденко – Джерело</strong>
<p>Біля нього іржавіють стріли,<br />
Що упали в некошений лан.<br />
Біля нього жили і старіли<br />
Покоління полтавських селян.</p>
<p>Біля нього земля перерита:<br />
Ті що впали, — такі молоді!..<br />
І шипіли метеорити<br />
У його прохолодній воді.</p>

<div>




</div>

<p>Біля нього шукатиме раю<br />
Невідомого віку село…<br />
А поки що поволі вмирає<br />
Під дубком вікове джерело.</p>
<p>У деревах поменшало соку —<br />
Корінь висушить спека лиха.<br />
Кажуть, що від недоброго ока<br />
Кров глибинна пересиха.</p>
<p>Тільки бачу оту блискавицю,<br />
Що небавом сюди упаде<br />
І оновить дідівську криницю…<br />
Гляньте в небо: вона гряде!</p>

<div></div>