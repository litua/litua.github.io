<strong>Максим Рильський – До Німану</strong>
<p><em>Адам Міцкевич</em><br />
<em> в перекладі Максима Рильського</em></p>
<p>Мій рідний Німане! Куди сплили ті води,<br />
Що я в дитячі їх зачерпував долоні,<br />
Що ними плавав я по дикому затоні,<br />
Для серця буйного шукавши охолоди?</p>

<div>




</div>

<p>Лаура, з власної милуючися вроди,<br />
Колись любила там свої квітчати скроні.<br />
І відбиток її у хвиль сріблястім лоні<br />
Мутив сльозами я, не знаючи й негоди.</p>
<p>Мій Німане! А де ж і горе те безкрає,<br />
І щастя разом з ним, і золоті надії?<br />
Малечих днів моїх де радощі яснії?</p>
<p>Де ще любіший нам юнацький шал літає?<br />
Лаура де моя? Де друзі молоді?<br />
Минуло все… чому ж сльоза лиш не минає?</p>

<div></div>