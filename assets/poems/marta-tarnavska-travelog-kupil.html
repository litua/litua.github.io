<strong>Марта Тарнавська – Травелог. Купіль </strong>
<p>Купайся у Чорному морі<br />
і слухай: не хвиль прибою,<br />
а ніжного вод дзюрчання,<br />
чудесної гри стаккато,<br />
коли відступається хвиля<br />
і море говорить із рінню.<br />
Надслухуй, вслухайся уважно:<br />
такої музики моря<br />
не почуєш ніде у світі.</p>

<div>




</div>

<p>Купайся у рідній мові.<br />
Вона не шумить прибоєм,<br />
вона — ледве чутне дзюрчання,<br />
скрите чудесне стаккато —<br />
розмова моря із рінню…</p>
<p>Цілюща, п’янка ця купіль<br />
у рідному морі, у мові.</p>
<p><em>В Ялті, 5 липня 1974</em></p>

<div></div>