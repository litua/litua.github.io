<strong>Микола Вінграновський – Фуга</strong>
<p>Сутеніло. Сатаніло. Погляд сходив кров’ю…<br />
В скафандрі хмар ішло землею небо.<br />
Сутеніло.<br />
Бомбами, бомбами,бомбами<br />
Бийте свободу в лоб!..<br />
Праворуч кинувсь я, я кинувся ліворуч…<br />
А небо йшло в скафандрі хмар землею.<br />
А бомбами, а бомбами, а бомбами<br />
Кущилася земля у неба під ногами.<br />
Я кинувся праворуч і — до себе…<br />
А небо йшло на милицях землею, —<br />
Бо бомбами, бо бомбами, бо бомбами…<br />
Кущилися вже небо і земля.<br />
Я зупинився.<br />
Сутеніло…<br />
І тут побачив я у неба на руках<br />
— Де бомбами, де бомбами, де бомбами —<br />
Побачив я у неба на руках,<br />
Її<br />
Побачив.<br />
Небо несло її, сповиту білим ситцем.<br />
Вона була у неба. на руках,<br />
Сповита білим ситцем дешевеньким,<br />
А небо йшло на милицях землею,<br />
Ішло і посміхалося… Тим часом<br />
За нею — за свободою, — вже бігли,<br />
Вже бігли океани і ліси.<br />
І наші долі, і дівочі очі,<br />
Щоб одірвати клаптичок із неї<br />
І стати нею хоч на мить! Частково!..<br />
Бомбами,<br />
бомбами,<br />
бомбами…</p>

<div>




</div>

<p><em>1963</em></p>

<div></div>