<strong>Павло Мовчан – Кільця </strong>
<p>О здичавілий дзвін серед зів’ялих дзвонів!<br />
У скроні кров’ю б’єш, як серце на бігу!<br />
Чи вигук з губ зірвавсь, чи, може, так холоне<br />
мальована луна кілечком на снігу?<br />
Я біг, та не застав… І, біжучи, спізнився:<br />
минуле відійшло… і чути стук коліс.<br />
Хоч з колеса часу повипадали шпиці,<br />
та проорався слід через життя навкіс,<br />
і обід — ген лежить — золочене кружальце<br />
на чистому снігу, на аркуші життя…<br />
Обручки золоті з караючого пальця<br />
за мною слідкома летять, дзвенять, летять.<br />
І коло золоте попереду іскриться,<br />
і покотьолом тінь біжить, і відстає,<br />
і ноги на бігу мелькочуть, наче шпиці,<br />
і котять, сніг рвучи, важке ім’я моє.<br />
Ні викричать його, до віку не позбутись,<br />
воно в тобі, в крові токоче, наче вісь,<br />
кружляючи життя, неначе обід гнутий,<br />
виводячи на шлях в гущавину коліс.<br />
У брязках, в шумі шин, у дзенькоті металу<br />
зливаються вони в одне протяжне: «О!»<br />
Чим швидше, тим лункіш на шиї калатало,<br />
прив’язане до пам’яті моєї вже давно.</p>

<div>




</div>

<p>***</p>

<div></div>