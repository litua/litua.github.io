<strong>Ліна Костенко – Стояла груша, зеленів лісочок</strong>
<p>Стояла груша, зеленів лісочок.<br />
Стояло небо, дивне і сумне.<br />
У груші був тоненький голосочок,<br />
вона в дитинство кликала мене.</p>
<p>Ми з нею довго в полі говорили,<br />
не чули навіть гуркоту доріг.<br />
Мої важкі, мої щоденні брили<br />
старий Сізіф тим часом постеріг.</p>

<div>




</div>

<p>Стояли ми одна супроти одної.<br />
Ні з чим не крились, не хотіли йти.<br />
Вона боялась осені холодної,<br />
а я боялась шуму й суєти.</p>
<p>Удвох ми з нею слухали зозульку.<br />
І хмари йшли, як нетутешній дим.<br />
Сізіф курив свою гіркущу люльку,<br />
йому хотілось бути молодим.</p>

<div></div>