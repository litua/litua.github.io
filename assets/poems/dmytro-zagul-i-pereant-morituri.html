<strong>Дмитро Загул – І. PEREANT MORITURI</strong>
<p>Хай гине все, що жить не варте,<br />
У кого замість сяйва – дим!<br />
Набік – у кого биті карти!<br />
З дороги силам молодим!</p>
<p>Слова і образи банальні,<br />
Плаксиві викрики – пісні!<br />
Будуйте брами тріумфальні!<br />
Для нас ті оплески рясні!</p>

<div>




</div>

<p>Хай гине все, що жить не може,<br />
Хто любить марева могил!<br />
Набік! – хто став на роздорожжє<br />
І дальше йти не має сил!</p>
<p>А в нас титанські дужі ноги<br />
І крила велетнів-орлів!<br />
Набік, ворони! Геть з дороги!<br />
На вас горить наш лютий гнів!</p>
<p>Хай гине той, хто жить не вміє,<br />
Хто спить над купами книжок, –<br />
Хай той живе, хто хоч посміє<br />
Підняти вгору батіжок!</p>
<p>ПОЗА ЗБІРКАМИ. POESIA MILITANS</p>

<div></div>