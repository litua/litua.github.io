<strong>Павло Мовчан – Тепло </strong>
<p>На чисті дзеркала, на сонячні площини<br />
я видихав життя: тремтить крапчаста ртуть,<br />
і приском мерехтять червоні крапелини —<br />
твої долоні їх ніколи не зітруть.<br />
Бо витнув на роду похмурий карбівничий<br />
цю рану — і ввіклав у неї три персти…<br />
Щоб пережити біль, і не зігнуть обличчя,<br />
і в тріщинах дзеркал не бачить чорноти,<br />
я видихав життя по краплі, похвилинно<br />
і пучками зминав стеблини, мов ґноти.<br />
І запеклася кров у жилах в горошини —<br />
не видихнуть мені всю на дзеркальний лід;<br />
горять, горять вогнем дві сонячні площини,<br />
відбивши — глиб у глиб — супротилежний світ.<br />
Та що це? Гострий сніг перетина зіниці,<br />
і не склеплю повік — палають дзеркала,<br />
і сухожилля рве тупий осколок криці,<br />
який я у війну ввібрав замість тепла.</p>

<div>




</div>

<p>***</p>

<div></div>