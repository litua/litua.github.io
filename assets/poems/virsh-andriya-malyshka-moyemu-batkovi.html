<strong>Андрій Малишко – Моєму батькові</strong>
<p>Усе пам’ятаю, ніщо не забуто,<br />
Дитинство моє вітряною порою,<br />
Німецькі снаряди вигукують люто,<br />
Зима завива за крутою горою.</p>
<p>Обтесаний півник на новій ворітні,<br />
В дворі, на постої, солдатські двоколки.<br />
І, зорями шиті у синьому квітні,<br />
Верба опускає зелені подолки.</p>
<p>А ти, посивілий, в низенькій хатині<br />
Рівняєш підошву, постукуєш тихо,<br />
Щоб хлопців, не дай бог,— синів твоїх, нині<br />
Не тронуло горе й безхліб’яне лихо.</p>
<p>П’ятнадцятий рік щонайстаршому брату,<br />
Середлітку — десять, чотири — малому.<br />
За шевство просив копійчану оплату:<br />
— Синам же рости! Відпочинем потому.</p>
<p>Все чоботи шив. Я пригадую, марю:<br />
Рибалкам в заброди, дівчатам — однако.<br />
Привіт тобі, чесний сільський чоботарю,<br />
Мій батьку далекий, старий кожум’яко!</p>
<p>Коли ж накрапала осіння мигичка,<br />
У далеч, у вирій, збиралися гуси,<br />
Ти пив із шевцями. А звичка — не мичка,<br />
Із неї ні нитки, ні чорту спокуси.</p>
<p>Ти дуже зносився, мій батьку, я бачу,<br />
Літа, наче коні, промчали на мості,<br />
А ми ж із тобою похожі на вдачу<br />
І щирі занадто. І дуже запрості.</p>
<p>Тому нам і щастя нелегке на світі,<br />
Дорога крута, а не стежка обічна;<br />
З морозом — узимку, із спекою — вліті.<br />
Та труд. Та мозолі. Та пісенька вічна.</p>
<p>Що був чорноморець, та був запорожець,<br />
Ще й дівка-любавка з зелених потоків.<br />
У тебе ж самого нелегкий порожець —<br />
Спіткатися й падати сімдесят років.</p>

<div>




</div>

<p>Спочив би на старість. Сини і онуки<br />
Вробили б на хліб і до хліба доволі,<br />
Так знову війна підняла свої руки,<br />
Не руки, а лапи, страшні й похололі.</p>
<p>Над нашою хатою тінь малинова,<br />
Зоря загасає і чайка кигиче,<br />
Без подиху в грудях я жду твого слова,<br />
Мій батьку, мій трударю, хто ж мене кличе?</p>
<p>Верба обгоріла стоїть, як вдовиця,<br />
А диму полотна багряно-безкраї,<br />
Ворота упали. Усохла криниця.<br />
Мій батьку, мій трударю, хто ж то гукає?</p>
<p>У небі дніпровському не лебедята,<br />
Не крижень перистий пливе над тобою.<br />
І сохне барвінок, і корчиться м’ята,<br />
Ждучи мене з поля, з останнього бою.</p>
<p>То ж ти мене кличеш крізь ночі заграву,<br />
Крізь кулі й розриви у полі німому,<br />
Де ворог приніс і ганьбу, і неславу,<br />
І голод повзе біля отчого дому.</p>
<p>Тебе ображає фашист-недоріка,<br />
Багнет націляє і тикає в груди<br />
За те, що твій син не сліпець, не каліка,<br />
А вийшов між люди і став, як і люди.</p>
<p>У снах тебе бачу. А сни на хвилину,<br />
У серці не смуток, а гнів і турбота.<br />
Я вітром повію. Я птицею злину<br />
Чи травкою виросту попід ворота!</p>
<p>Чи краще, як воїн, крізь битви та біди<br />
Із доброю звісткою глянуть до хати,<br />
Щоб радо всміхнулися давні сусіди<br />
І встала назустріч заплакана мати.</p>
<p>І хлопці б по чарці хильнули до діла,<br />
А мужа зустріла вночі молодиця,<br />
І м’ята зійшла б, і відром задзвеніла<br />
На зрубі дубовім глибока криниця.</p>
<p>Облога тривожна чи битва — однако,<br />
Чи постріл підступний, чи темна утома,<br />
Сільський чоботарю, старий комуж’яко,<br />
Мій батько посивілий, жде мене дома!</p>
<p><em>1943</em></p>

<div></div>