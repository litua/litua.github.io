<strong>Семенко Михайль – Парикмахер </strong>
<p>Сьогодні вдень мені було так нудно,<br />
Ніби докупи зійшлись Олесь,<br />
Вороний і Чупринка.<br />
Почувалося дощово і по-осінньому облудно —<br />
В душі цілий день<br />
парикмахер на гітарі бринькав.</p>

<div>




</div>

<p>Іноді думав про неї й робив ескізи листа —<br />
Що не гадався їй надісланим бути.<br />
Згадав кілька французьких фраз забутих,<br />
Разів зо два поглянув на образ Христа.</p>
<p>Наспівував банальні вальси безголосно,<br />
Дивлячись на стелю в брудне павутиння.<br />
Ні, мені було тільки тоскно — тільки тоскно…<br />
В серці моєму розкладалась диня.</p>
<p>13. XI. 1916. Владивосток</p>

<div></div>