<strong>Павло Мовчан – Світовид — збруцький ідол </strong>
<p><em>С. Пушику</em></p>

<div>




</div>

<p>Вже голос розповивсь і воленьку святкує…<br />
Сягаючи тебе, стає мій клич відлунням.<br />
Ой скільки голосів кричало моїм горлом:<br />
— Волі! Хліба! Мамо! —<br />
Просочувався шепіт: — О життя стражданне…<br />
Очима — Світовид і досі продивляє,<br />
здригається в мені, як Збруч перепливаю,<br />
полегшено зітха, коли іду від річки…<br />
І, звільнений вві сні, він бачить одночасно<br />
минуле, майбуття, потворне і прекрасне…<br />
П’явки стежок повзуть на пагорби багаття,<br />
в розцямрених очах царюють бджоли сонця:<br />
солодка тиша захвату, п’янкий нектар мовчання:<br />
його надміру в горлі, аж хочеться весь світ осолодити…<br />
Але праворуч зуби холоду ошкірились на стріху —<br />
з них скрапуюча лють видовжує хижацтво,<br />
щоб прохромити мурзате дитинча під обстановкою…<br />
— Цур тобі! Пек, морозе! —<br />
У білому дуплі зими так затишно, снописто,<br />
що і гіркий капіж, і дух солом’яний<br />
знебарвлюють повіки і гасять зір…<br />
А голос крейдяний<br />
по білому проводить риску — дзеркальну тріщину…<br />
Ти обернися сам у собі і очі пересунь лівобіч,<br />
здвой свої вуха,<br />
аби почути, як плач розхитує хреста дубового…<br />
Щоб зором здвоєним промацать, мов рентгеном,<br />
горбочок кожен<br />
і пращура знайти, що не зведе ніяк суглобів<br />
у кулак<br />
чи в жменю, щоб, щоб зачерпнуть з гладущика<br />
сипкого проса…<br />
Землі все товще… і вагота видовжує маслаччя…<br />
Так-таки смішно відчувать безсилля і свою розірваність…<br />
Сміється череп сміхом затверділим…<br />
— Хто воскресить? Хто стулить все докупи?<br />
Якщо у крейдяних проміжках земля вклинилася? —<br />
О Світовиде! Крізь мулові потруски, крізь глину<br />
в ніздрях<br />
камінчик в роті хіба ж ти продихнеш?<br />
Чи виречеш хоч слово?<br />
У вухах глина… І лише пучками ти свідчиш<br />
небо: рік Волопаса, осіннє рівнодення та Маланки…<br />
Та що мені? Дні однакові, змарновані, мов<br />
наперед. Літа — в ломбарді. І я їх вже не<br />
викуплю ніколи, бо так зібгав квитанцію, що<br />
з паперових ліній лиш вичитаю долю<br />
паперову… та білизну…<br />
Хтось з водоспаду сходів тебе покликує —<br />
і безіменне, слухняне вже єство за звичкою<br />
ще озирається…<br />
О Світовиде, я розумію, чому ти скам’янив свій<br />
слух і наповічно засудомив рухи…<br />
Бо послух — звичка, чуже привласнення та<br />
слугування волі…<br />
Глянь прямобіж: мчить хвилястий обрій<br />
з горбочка на горбок,<br />
земля сутулиться, хоч і плуги, і борони її<br />
щоосені і щовесни рівняють, а горошина біла<br />
її викочує, рябесенькі ж яєчка жайворині<br />
згладжують і розминають грудочку кожну,<br />
а пастушки збивають пальцями узвишшя<br />
кожне, аби побачить обрій…<br />
Але, але земля горбатіє…<br />
В якому часі це? Якщо і він круглявий?..<br />
Попереду вже стільки, як й позаду…<br />
Пригадуючи, ти передбачаєш…<br />
О Світовиде, ти восьмиоким зором навсібіч<br />
бачиш, кругло розумієш,<br />
ніде тобі розривів ані пауз — все замкнуте, сферичне.<br />
Чи не тому ти весь — одна суцільність?<br />
А мої ж суглоби — розтяті, подрібнені.<br />
І треба рухом м’язів<br />
їх виправлять щомиті, бо все згинається: коліна до грудей,<br />
а лікті до живота… Рука ж стиска пашницю,<br />
у мушлях слуху —<br />
рідні імена… У ніздрях—дух пшеничний…<br />
А зір покраяний<br />
лиш бачить сходи — вгору, де хтось долонями<br />
собі вуста впотужнив, волаючи: — Гей, Павле!—<br />
Хіба ж меле?<br />
О Світовиде, безіменне «я» ще вище бачить!<br />
І сягає зором безодні вічної…<br />
«Павлом» я вчора був, але сьогодні інший,<br />
відмінніший Іванніший та Василіший…<br />
Що варта сила рук? Стулити губи та розв’язати<br />
притьмом язика,<br />
утнуть, розняти, пов’язати ланки, буй-турові<br />
скрутивши рога,<br />
приторочити до очкура, як чару, чи<br />
нахромивши на стрілу хребет осетровий,<br />
пустити з тятиви й нагодувати серце?<br />
О Світовиде, губи ти зімкнув і кругло<br />
запечатав мову, мов надів каблучку.<br />
О Світовиде, восьмигубим криком я проклинаю<br />
на весь світ:<br />
— А хай посохнуть руки! —<br />
Бо сила духу піднімає крила. Всяку<br />
окремішність об’єднує<br />
стремлінням. О Сві-то-виде, видиме — не сутнє.<br />
І камінь дише.<br />
І Петром зоветься, і тулить свою голову<br />
в долоні, і заповза за<br />
пазуху, і нишкне, щоб раптом вдарить в груди<br />
і потрощить суглоби.<br />
Та, зрештою, ти кам’яний і сам. І пам’ять<br />
зав’язав, стягнув повітря, і восьминого ти<br />
утвердив землю, і, оповитий димом, зориш<br />
навсібіч, щоб здичавілий камінь не заскочив<br />
знагла; очі на чатах… меч щербатий. А шолом —<br />
полив’яний,<br />
щоб не пристала ані роса солона, ні дощ<br />
вощаний, ані мідяне світло…<br />
О Світо-диво…<br />
Черлень — праворуч, а ліворуч — жовто.<br />
Прямоглядь — білизна сипуча, а позаду — чорно…<br />
Та, обернувшись, все переінакшити і вигукнеш лівобіч:<br />
«Воля!», праворуч: «Хліба!», попереду: «Життя!»<br />
А позапліччю: «Мамо!»<br />
А обернувшись, ти гуконеш те ж саме, але<br />
відлуння поверне те, що сущо і найближче…<br />
— Ми-ру!!! —<br />
Світовиде, аби цілушкою замкнути губи…<br />
І увідхнути життя на широчінь чотиригруддя?</p>
<p>***</p>

<div></div>