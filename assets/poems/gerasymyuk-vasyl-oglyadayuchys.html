<strong>Герасим’юк Василь – Оглядаючись</strong>
<p>На тій горі вітри збивають з ніг,<br />
сльозяться очі і в очах дерева.<br />
З гори течуть, звиваючись…<br />
Лиш хата<br />
стоїть собі. Ніхто в ній не живе.<br />
Я чув, що люди ті давно померли,<br />
і нині в хаті розгулявся вітер<br />
такий, як скрізь, бо хата вся – зі шпар:<br />
найбільші – двері, вікна, а в найменші<br />
якраз заходить ніж.<br />
Мені вітри<br />
тут дошкуляють дужче, ніж надворі;<br />
й подумав я собі: усі вітри<br />
за всі роки, за всі десятиліття<br />
так вимели цю пустку, що у ній<br />
не те що дух людей, а й запах житла<br />
відсутній. Але я згадав також<br />
всі обороги, і стайні, й зимарки<br />
порожні<br />
на верхах і на вітрах,<br />
ще більше ветхі, але там не так…<br />
Я там ховався від дощу і вітру,<br />
і стіни захищали, всі – зі шпар.<br />
А тут – не так. Незатишно. Тому,<br />
подумав я, що тут… жили… Невже<br />
усе, що залишили після себе, –<br />
ця моторош? Я чую: хтось біжить,<br />
кричить немовби… руки простягає…<br />
І голос ледь-ледь чути. Голос-шелест.<br />
Я ще собі кажу: “Весною пахне!<br />
А тут – ця хата…”<br />
Та не в хаті річ!<br />
Так, запах, барва – нинішні,<br />
а звук?<br />
А рухи цих вітрів? “Вітри ж весняні!” –<br />
кричу. І чую: хтось біжить<br />
мені<br />
навстріч. Незримі руки простягає…<br />
ї звуки коло хати – вже такі,<br />
які бувають коло хати, в хаті.<br />
Лиш, може, слабші.<br />
Лиш не всі.<br />
Й повільні…<br />
Кричать, сміються, сваряться і плачуть…<br />
Ну звісно, хтось тут жив. “Давно померли”, –<br />
про це я чув. А хто ті люди? Як<br />
жили?- не знаю. Хто кому розкаже!<br />
Жили собі. “Сварились і мирились”.<br />
Немовби їх забрали ці вітри!<br />
Давно людей нема, а ще гудуть.<br />
Все щось виносять із цієї пустки!<br />
Забрали крик, і плач, і сміх, і смуток,<br />
забрали все і понесли під хмари<br />
чи понад хмари!<br />
Таж кудись несуть!!!<br />
Уже й назад приносять.<br />
Звідки? Нащо?<br />
Чи віддають, як борг, зужиті звуки?<br />
Ти руки простягаєш… Ти легка.<br />
Шепочу ще: “Ну де ж це ти навчилась<br />
так повертатись?” Чую: ти біжиш<br />
і хату обминаєш.<br />
Цю, свою…<br />
Руками протинаєш!.. Тут, далеко…<br />
Які холодні і легкі вітри!<br />
Спинилися дерева. Оглядаюсь.<br />
І ще раз оглядаюся. І знову.<br />
І звідусіль.</p>

<div></div>