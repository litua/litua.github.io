<strong>Олена Теліга – Махнуть рукою! Розiллять вино!..</strong>
<p>* * *<br />
Махнуть рукою! Розiллять вино!<br />
Хай крикне хтось — хай буде завiрюха, —<br />
Ах, як я хочу вiднайти вiкно<br />
У сiрiм мурi одностайних рухiв!</p>
<p>А в тiм вiкнi нехай замерехтить<br />
Чиєсь обличчя — вперте i смiливе,<br />
Щоб знов життя — надовго чи на мить —<br />
Розколихалось хвилею припливу.</p>

<div>




</div>

<p>Щоб погляд чийсь, мов трунок дорогий,<br />
Переплеснувся найсвiтлiшим плином,<br />
Де очi iнших, очi ворогiв<br />
Не домiшали яду чи полину.</p>
<p>I в душнiй залi буде знов рости<br />
Така дитинна й божевiльна мрiя:<br />
Що задля мене хтось зумiє йти<br />
Крiзь всi зневаги — так, як я умiю!<br />
* * *</p>

<div></div>