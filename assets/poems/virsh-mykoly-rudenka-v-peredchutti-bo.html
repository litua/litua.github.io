<strong>Микола Руденко – В передчутті божественної миті…</strong>
<p>В передчутті божественної миті<br />
Ми мусимо іти на каяття,<br />
Щоб наші душі, правдою умиті,<br />
Наповнилися Світлом за життя.</p>
<p>Тож каюсь самовіддано і ревно<br />
(Бо зрештою пізнав свою мету)<br />
За кожен день, прогаяний даремно,<br />
За духу довгочасну сліпоту.</p>

<div>




</div>

<p>Я каюсь, по–синівському уклінно<br />
За те, що, вірячи в чужих химер,<br />
Не всім єством служив тобі, Вкраїно,<br />
І у бою за тебе не помер.</p>
<p>Але приймаючи облудну славу,<br />
Звернувши в бік від праведних доріг,<br />
Я жив безхитрісно та не лукаво —<br />
То, може, це применшує мій гріх.</p>
<p><em>06.01.1980.</em></p>

<div></div>