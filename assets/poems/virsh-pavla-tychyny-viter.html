<strong>Павло Тичина – Вітер</strong>
<p>Не вітер — буря!<br />
Трощить, ламає, з землі вириває…<br />
За чорними хмарами<br />
(з блиском! ударами!)<br />
за чорними хмарами мільйон мільйонів мускулястих рук.<br />
Котить. У землю врізає<br />
(чи то місто, дорога, чи луг)<br />
у землю плуг.<br />
А на землі люди, звірі й сади,<br />
а на землі боги і храми:<br />
о пройди, пройди над нами,<br />
розсуди!<br />
Й були такі, що тікали<br />
в печери, озера, ліси.<br />
— Що ти за сило єси? —<br />
питали.<br />
І ніхто з них не радів, не співав.<br />
(Огняного коня вітер гнав —<br />
огняного коня —<br />
в ночі —)<br />
І тільки їх мертві, розплющені очі<br />
відбили всю красу нового дня!<br />
Очі.</p>

<div>




</div>

<p><em>1919</em></p>

<div></div>