<strong>Павло Мовчан – “Прибились сплесками, прихлюпалися гулом…” </strong>
<p>Прибились сплесками, прихлюпалися гулом,<br />
обезтілесніли, легенькі, мов відлунок,<br />
лягли в ногах повільненько, заснули<br />
далекі ночі, ночі проминулі…<br />
Тріщить вогонь, нічна фуркоче прядка,<br />
кругліє яблуком на покуті лампадка,<br />
і шибка деренчить розслабла, як струна, —<br />
то дише ніч сапка на ширину вікна…<br />
Крізь волокнистий слух, крізь захололі стіни<br />
допліскується голосом осіннім<br />
чиясь ясна печаль,<br />
потроєна імлою,<br />
аж сльози на очах<br />
скипаються смолою…<br />
О куті двері,<br />
замкнені знадвору,<br />
крізь вас не пройде страх,<br />
але душа прозора<br />
просочиться ураз, співзвучна тій осмуті,<br />
що точить, мов іржа, замки і двері куті.<br />
Притемниться печаль не віддаллю, а слухом,<br />
розвидниться в очах, і ти широким рухом,<br />
розсунувши кутки, за ніч переступнеш,<br />
аби твоє єство не знало більше меж.<br />
Аби ні страх, ні біль, ні часу оболонка<br />
не вкрили, як та цвіль, душі снувальну голку,<br />
що шиє всі краї, приточуючи ночі…<br />
І ген близнюк стоїть на дальнім тогобоччі…<br />
Печаль його ясна, хоч голос олов’яний.<br />
Мотузка, мов струна, бринить в руках зов’ялих.<br />
Він нею міря час:<br />
день пройде — вузлик зв’яже,<br />
на ранок із шибок знімає плівки сажі,<br />
і дума, як би вік безклопітно прожити,<br />
щоб не в’язать вузли і вікон щоб не мити,<br />
лиш каменем мовчать, кругліючи від тиші, —<br />
найбільша благодать, дарована всевишнім.<br />
Але… снується цвіль, ляга черговий вузол<br />
і кличе звідусіль душа, що з ним в союзі.</p>

<div>




</div>

<p>***</p>

<div></div>