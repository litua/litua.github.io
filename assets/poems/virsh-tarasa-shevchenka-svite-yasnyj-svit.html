<strong>Тарас Шевченко – Світе ясний! Світе тихий!</strong>
<p>Світе ясний! Світе тихий!<br />
Світе вольний, несповитий!<br />
За що ж тебе, світе-брате,<br />
В своїй добрій, теплій хаті<br />
Оковано, омурано<br />
(Премудрого одурено),<br />
Багряницями закрито<br />
І розп’ятієм добито?<br />
Не добито! Стрепенися!<br />
Та над нами просвітися,<br />
Просвітися!.. Будем, брате,<br />
З багряниць онучі драти,<br />
Люльки з кадил закуряти,<br />
Явленними піч топити,<br />
А кропилом будем, брате,<br />
Нову хату вимітати!</p>

<div>




</div>

<p><em>27 іюня [1860, С.-Петербург]</em></p>

<div></div>