<strong>Олесь Гончар – Над Бугом</strong>
<p>Сядем тут, відпочинемо, друже,<br />
Розіславши на камінь шинель.<br />
Ой широко розлився ти, Буже,<br />
Ой далеко плисти до тих скель!</p>
<p>Кожен раз, як кисет добуваю,<br />
Що її вишивала рука,<br />
Пригадаю, усе пригадаю,<br />
Поруч мене вона виника.</p>

<div>




</div>

<p>Біла шия в разках намиста.<br />
Наче шовк, шелестять слова.<br />
Де ти, зірко моя промениста,<br />
Українко моя степова?</p>
<p>Зберігай, бережи свої чари,<br />
Хай міцніють щодень, як вино.<br />
…Багряніє на заході хмара,<br />
Як високе моє знамено.</p>
<p><em>1944</em></p>

<div></div>