<strong>Павло Глазовий – Нова п’єса</strong>
<p>Стрепенулася завіса, тихо розійшлася.<br />
В темнім залі все завмерло. П’єса почалася.<br />
Здоровенний, широченний стіл стоїть на сцені,<br />
А за ним сидять мужчини — інженери, вчені.<br />
Йде нарада. Йдуть дебати. Виступи. Питання.<br />
Так минула друга дія. Так пройшла й остання.<br />
Люди ляпнули в долоні й розійшлись помалу.<br />
Лиш дідок один лишився, не пішов із залу.<br />
Молоденька білетерша мовила старому:<br />
— Вибачайте, що турбую. Час уже додому. —<br />
Той поглянув — пусто в залі. Розійшлися люди.<br />
— А концерту після зборів, — запитав, — не буде?</p>

<div></div>