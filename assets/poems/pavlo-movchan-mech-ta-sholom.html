<strong>Павло Мовчан – Меч та шолом </strong>
<p><em>(З циклу «Музейні експонати»)</em></p>

<div>




</div>

<p>Нахилитались під вікном<br />
березові сережки —<br />
збіга по стовбуру вапно,<br />
і білить до-овгу стежку.<br />
Її не перечорнить тінь,<br />
не перекреслять води —<br />
над нею стріли золоті<br />
летять дощем зі сходу.<br />
І їдуть коні по вікні,<br />
по роговиці ока,<br />
шаблюки тануть крижані,<br />
зливаючись в потоки.<br />
Та помах кліпки все зітре<br />
і все переінакшить:<br />
береза вийде наперед,<br />
мов панцир черепаший, —<br />
ввіткнуться стріли дощові,<br />
і в крижанім шоломі<br />
так стане тісно голові,<br />
як в мертвому — живому.<br />
І спис легкий, як волосок,<br />
не по руці — шаблюка,<br />
кольчуга зшита з копійок,<br />
кінь не ірже, а стука…<br />
О стежко, втоптана давно,<br />
важка на узвороті,<br />
вже світ побілений вапном,<br />
вапно в очах і в роті.<br />
І лиш на дотик чути світ:<br />
ось меч — метал гарячий,<br />
а під шоломом тане лід,<br />
і пам’ять змито плачем.</p>
<p>***</p>

<div></div>