<strong>Павло Мовчан – Зима поета </strong>
<p><em>Пам’яті П. Тичини</em></p>

<div>




</div>

<p>Відчиняються двері: білих птиць білий вир;<br />
в тебе птиці сидять на руках і на віях;<br />
білопташшя ув очі тобі хтось навіяв, —<br />
як воно розшугалось довкруж голови!<br />
Примостився край столу… а птиці із рук,<br />
на краєчку зажури… а птиці додолу.<br />
Сам стаєш білим птахом, і криляний рух<br />
переходить в круте лопотіння поволі.<br />
У кімнаті вже тісно… і небо тісне:<br />
білі крила, що маєш, ховаєш за спину;<br />
білі птахи кружляють хурдельно-невпинно —<br />
як зірветься котрийсь, то по серцю крилом полосне.<br />
Білопташшя літа. Хай собі кружеля,<br />
аби слалося в ноги довірливе пір’я.<br />
— Хто мене упізнав у таке надвечір’я,<br />
що гукає мене звіддаля? Звідкіля?<br />
Ох, то все та зима, і не більш,<br />
що поставила клич по покуттях в кімнаті<br />
і чекає, коли вже перерветься вірш,<br />
щоб гніздо дерев’яне скоріш ладнувати.<br />
Та нехай. Двері врозбіж риплять,<br />
в чистім плесі паперу застряла пір’їна.<br />
Білі птахи летять… Як же швидко летять! —<br />
Чи ж то вітер такий з України?</p>
<p>***</p>

<div></div>