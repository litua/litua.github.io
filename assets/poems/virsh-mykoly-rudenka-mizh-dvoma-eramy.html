<strong>Микола Руденко – Між двома ерами</strong>
<p><strong>1</strong></p>
<p>Христова ера проминула,<br />
Чому ж ти не прийшов, Христос?<br />
Націлились холодні дула<br />
В твоїх пророцтв забутий стос.</p>
<p>Хто ж розпочне новітню еру?<br />
Хто вже на істину набрів?..<br />
Учення тоннами паперу<br />
Нас придушили, мов щурів.</p>
<p>Тим часом людство на приміті<br />
Старе запитання трима:<br />
Щось є живого в білім світі,<br />
Окрім Землі? Ачей нема!..</p>
<p>І страшно нам отак раптово<br />
Побачити своє життя:<br />
Тоді ж ми булька випадкова —<br />
Ні сенсу, ані майбуття.</p>
<p>Нерона-палія нащадок<br />
Людську мораль здає в архів:<br />
Якщо життя — сліпий випадок,<br />
Немає перед ним гріхів.</p>
<p>Хай рветься бомба, куля свище<br />
І трупи засипає сніг,—<br />
Щоб тільки ти піднявся вище<br />
І цілий світ поклав до ніг.</p>
<p>У цьому сенс. у цьому право<br />
І шлях до вищої мети.<br />
Хай ріки піняться криваво —<br />
Аби лиш влади досягти…</p>
<p>О, я там був! О, я те бачив!<br />
Собі дивуюсь, що живу.<br />
Хтось хижий коси намантачив —<br />
Людей косив, немов траву.</p>
<p>А потім реготав шалено,<br />
Наливши в келихи вина:<br />
— Вмирають бовдури за мене.<br />
Хто ж я — сам бог чи сатана?..</p>
<p><strong>2</strong></p>
<p>Серед духовної отрути,<br />
В безвір’ї, ніби у чумі,<br />
Вже інколи прозріння чути:<br />
— Усе не так! Ми не самі.</p>
<p>Є в пізнанні не тільки жертви —<br />
Є голос правди віковий.<br />
Ми цілий світ назвали мертвим,<br />
Та схаменіться: він живий!</p>
<p>Земля, мов Діоген у бочці,<br />
Себе загойдує давно.<br />
А світ живий у кожній точці —<br />
Усюди є святе зерно.</p>
<p>Нема ні прірви, ані тину<br />
Між нами й Космосом — поглянь:<br />
Згорнувся промінь у клітину —<br />
Тепер він дерево чи лань.</p>
<p>Живим є квант. Живим є Світло.<br />
Інакше у страшній імлі<br />
Життя б ніколи не розквітло<br />
На цій безрадісній землі.</p>
<p><strong>3</strong></p>

<div>




</div>

<p>Хтось чує, і тоді у груди<br />
Приходить Всесвіту жага.<br />
І бачать занімілі люди,<br />
Як карлик горами верга.</p>
<p>Та на Землі не кожна совість<br />
Приймає бачення нове —<br />
Ще люди славлять випадковість,<br />
Щоб нею пояснить живе.</p>
<p>Є добра страва у тарілці —<br />
То й досить, в цьому сенс життя.<br />
А інші топлять у горілці<br />
Безглуздість власного буття…</p>
<p>Отак ми й живемо тепера<br />
В жорстокий та бездушний вік.<br />
Стара вже закінчилась ера,<br />
Новий ще не почався лік.</p>
<p>І Сонце у якусь годину<br />
Поймає вогняна журба:<br />
Коли ж я виліплю, людино,<br />
Із тебе друга — не раба?..</p>
<p><strong>4</strong></p>
<p>Я проростаю сам крізь себе,<br />
Немов травиця крізь асфальт,<br />
І споглядаю інше небо —<br />
Для вас незрозумілу даль.</p>
<p>Ви ще не вийшли з поторочі,<br />
Яка гнітить і чавить вас.<br />
Пітьма скувала ваші очі,<br />
Дух непробуджений погас.</p>
<p>Сліпим не можна пояснити<br />
Твоєї, Всесвіте, краси.<br />
Їм, грішним, навіть не наснити,<br />
Який насправді ти єси.</p>
<p>Скорбота роз’їдає груди,<br />
А серце вже не зберегти.<br />
Кричу у безвість: люди, люди!<br />
Адже ж ви люди, не кроти.</p>
<p>Вже здалеку свою планету<br />
Вивчаєте, немов боги,<br />
А серце оплели тенета —<br />
Ні віри в ньому, ні снаги.</p>
<p>Ви й не питаєте: а звідки<br />
Взялись живого корінці?<br />
Для вас і зорі — тільки свідки,<br />
А не борці і не творці.</p>
<p>О ні, на проповідь церковну<br />
Я вас не поведу, брати.<br />
Але загляньте в чашу повну<br />
По той бік квазіпустоти.</p>
<p>Не пустота — жива основа!..<br />
Себе і діток не дуріть.<br />
Хай відмира облудна мова —<br />
Повірте гомону століть.</p>
<p>І ви прозрієте. І душі<br />
Потягнуться у світ живий.<br />
Убогу твердь земної суші<br />
Заселить завтра люд новий.</p>
<p>То будуть зрячі, мудрі люди,<br />
Відкриті сонячним вітрам.<br />
Ікон і храмів там не буде,<br />
Бо Всесвіт — наш єдиний храм!</p>

<div></div>