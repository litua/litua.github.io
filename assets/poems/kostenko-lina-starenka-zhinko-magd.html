Костенко Ліна – Старенька жінко, Магдо чи Луїзо!..<p>Старенька жінко, Магдо чи Луїзо!<br />
Великий світ, холодні в нім вітри.<br />
У нас ще й досі круппівське залізо<br />
виорюють у полі трактори.</p>
<p>Ну, як там вальси — чи гримлять у Відні?<br />
Як доктор Фауст — бореться зі злом?<br />
У нас навіки хлопці наші рідні<br />
живуть собі у рамочці за склом.</p>

<div>




</div>

<p>Я не скажу ні слова тобі злого.<br />
Твій, може, теж загинув на війні.<br />
За що він бився, Магдо, проти кого?!<br />
Він не кричить “Хайль Гітлер!” на стіні?</p>
<p>автор: <strong><a href="http://onlyart.org.ua/?page_id=5118">Ліна Костенко </a></strong></p>

<div></div>