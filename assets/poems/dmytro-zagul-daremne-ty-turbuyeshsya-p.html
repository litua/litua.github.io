<strong>Дмитро Загул – “Даремне ти турбуєшся, поете…”</strong>
<p>Даремне ти турбуєшся, поете!<br />
Ще вистачить сюжетів для поем.<br />
Візьми число щоденної газети –<br />
там тисячі невиспіваних тем.</p>
<p>Заглянь лишень у рубрику науки<br />
чи в рубрику пригодницьких новин,<br />
о, скільки там і радощів, і муки?<br />
І все петитом набрано дрібним.</p>

<div>




</div>

<p>Дрібні твої трагедії, людино,<br />
одірвана від поступу часу!<br />
Чого ж це ти голосиш без упину<br />
про власний біль і про свою красу?</p>
<p>Пройшли віки і Байрона, і Гайне.<br />
Відгомонів і Вертер, і Шлеміль,<br />
і стало все тепер таке звичайне,<br />
і недоречний особистий біль.</p>
<p>Як міліони зрушили довкола<br />
до вищої, до кращої мети,<br />
смішна тепер твоя уява квола,<br />
поезія нудної самоти.</p>
<p>ПОЗА ЗБІРКАМИ. POESIA MILITANS, 1928 р.</p>

<div></div>