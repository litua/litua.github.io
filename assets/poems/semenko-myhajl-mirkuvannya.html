<strong>Семенко Михайль – Міркування</strong>
<p>Коли з’єднаються всі самотні в пари<br />
І прибере реальні форми невідомість,-<br />
Прогнуться розплавлено асфальтові тротуари —<br />
І що ж буде, що буде натомість?</p>
<p>Виростуть незримі, затріпотять металеві крила,<br />
Розум заперечить,<br />
онаглить покрик — ну вибачайте, ні —<br />
І що ж буде, коли в крамниці не вистачить мила<br />
І бананові дерева вкриє сніг?</p>
<p>Коли сміх захолоне напіврозкритим острахом,<br />
Зсиплють неждано розірвані брязкітки,<br />
Світло замінять електричним мороком —<br />
Що ж тоді будуть робити бібліотеки і словники?</p>

<div>




</div>

<p>Розметерлінить поет Марінеттову тишу,<br />
Перетворить аеропланно затоплений дзвін,<br />
Замість драми — переживатиме на розі афішу —<br />
Що ж тоді робитиме він?</p>
<p>Коли стане зимно забайдуженій легенді<br />
І буде лягати молодість в олавровінчену труну,<br />
Вигляне з-за парку нічний опуклий денді —<br />
Що йому скажуть на його ремарку: —<br />
— Ну й же ж ну! — ?</p>
<p>Заховає свою мірку поетичний критик,<br />
І загубить маестро свій симфонний темп,<br />
Прекрасним паннам<br />
не хватить шоколадних плиток —<br />
Що ж тоді буде,<br />
коли еволюція заперечить: — Стоп! — ?</p>
<p>***</p>

<div></div>