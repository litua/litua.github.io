<strong>Павло Мовчан – “Рядами горіли жертовні огні…” </strong>
<p>Рядами горіли жертовні огні,<br />
і тіло моє поміж ними хиталось:<br />
я вищим життям проживав уві сні,<br />
де слів не було — тільки рухи читались…</p>
<p>У рухах двоївся, аж одяг тріщав,<br />
немов непотрібні сповитки, —<br />
я душу свою на вогні очищав,<br />
лушпиння відвіював швидко…</p>

<div>




</div>

<p>І корчилась в танці розпалена плоть,<br />
і біль пропікав, наче жевріла тріска.<br />
Випалював пам’ять минулу Господь,<br />
і рухом швидким розгоралася кістка…</p>
<p>Зостався від одягу попелу рій,<br />
так ніби з тих клаптів зібралися шити<br />
сорочку печалі, щоб я зміг у ній<br />
натхненність душі зрозуміти.</p>
<p>Щоб муки чужі я спромігся сприймать,<br />
щоб зір обернув свій на вічне…<br />
Жарини у жменях — руки горять…<br />
І сон мій трива опівнічний…</p>
<p>***</p>

<div></div>