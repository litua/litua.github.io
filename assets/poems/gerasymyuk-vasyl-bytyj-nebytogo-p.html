<strong>Герасим’юк Василь – Битий небитого повезе…</strong>
<p>Битий небитого повезе.<br />
Так і не навпаки!<br />
Так, бо коли, як у казці все,<br />
значить, ще є казки.</p>
<p>Доки ще ватерка палахтить<br />
й люлькою дід пахтить,<br />
доки мете хоч така зима,<br />
сядемо кружкома.</p>
<p>Чом же похнюпився наш кавкар,<br />
дідо-всевідо наш?<br />
Денно і нощно його товар<br />
оберігає страж.</p>

<div>




</div>

<p>Ні, не товар, ні, не ремесло!<br />
Без вікон, без дверей<br />
вижив наш дух,</p>
<p>    бо його живло —</p>
<p>віра сліпих людей.</p>
<p>Радуйся, діду!</p>
<p>Старче, присядь,</p>
<p>знову нам розкажи,<br />
як брали штурмом злу непроглядь<br />
вічні Іван і Жид.</p>
<p>Сходьтеся, дітки, в коло тісне.<br />
Згибіє зло земне —<br />
ватра (на всій землі) спалахне,<br />
й добрий дідусь почне.</p>

<div></div>