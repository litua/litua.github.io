<strong>Антонич Богдан-Ігор –  Над книжкою поезій</strong>
<p>Люблю не раз вертатись до старого табурету,<br />
де кілька книжечок лежить завинених в газету.</p>
<p>Коли з-за неба виринає ніч назустріч дневі,<br />
мов спомин, випливають із полиць слова вишневі.</p>

<div>




</div>

<p>Слова, що пахнуть житом, сіном, сонячними днями,<br />
надихані землею та навіяні вітрами.</p>
<p>Слова, що вимріяні у безсонні, довгі ночі,<br />
коли стріла натхнення, вбита в серце, їддю точить.</p>
<p>Зникають речі, розвіваються довкола стіни.<br />
Тремчу над книжкою у вічності холодній тіні.</p>

<div></div>