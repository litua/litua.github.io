<strong>Семенко Михайль – Тайфун </strong>
<p>Повіяло зашуміло з моря<br />
На Брата і Сестру*<br />
Понесло на долину хору<br />
Примари без рук.</p>
<p>Шматками темряви закидало міжгір’я<br />
Чорними хрестами закрутило внизу<br />
Заскиглили душі від пекельного зневір’я<br />
А сонце — сонце було поблизу!</p>

<div>




</div>

<p>Протиснулось на рятунок вимушений<br />
Стиха розтанули плями і зникли хрести<br />
І запитав Пан до решти видушений —<br />
Хто Ти?</p>
<p>29. IX. Сучан</p>
<p>__________________________________<br />
* Назви сопок у Приморськім краї.</p>

<div></div>