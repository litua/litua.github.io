Сосюра Володимир – Білі акації будуть цвісти<p>Білі акації будуть цвісти<br />
в місячні ночі жагучі,<br />
промінь морями заллє золотий<br />
річку, і верби, і кручі…</p>
<p>Будем іти ми з тобою тоді<br />
в ніжному вітрі до рання,<br />
вип’ю я очі твої молоді,<br />
повні туману кохання…</p>

<div>




</div>

<p>Солодко плачуть в садах солов’ї,<br />
так, як і завжди, незмінно…<br />
В тебе і губи, і брови твої,<br />
як у моєї Вкраїни…</p>
<p>Ось вона йде у вінку, як весна…<br />
Стиснулось серце до крику…<br />
В ньому злилися і ти, і вона<br />
в образ єдиний навіки.</p>
<p>1927</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>