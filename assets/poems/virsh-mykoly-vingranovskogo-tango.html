<strong>Микола Вінграновський – Танго — 1945</strong>
<p>Винова дама, — а гора Хомок, —<br />
Винові крила темінь розпустила,<br />
І запросив голубку голубок<br />
Потанцювати танго любомиле.</p>
<p>Вечірнє танго, танго на Хомку, —<br />
Ти обіймаєш білими руками, —<br />
Поклав щоку я на твою щоку —<br />
Невже щось може бути поміж нами?.</p>
<p>Пробач мені, що, може, невпопад<br />
Моя нога з твоєю йде у танго —<br />
Чотири роки грів я автомат,<br />
Чотири роки йшла нога за танком.</p>

<div>




</div>

<p>Твій чорний локон вітер причесав,<br />
Але не це мене в тобі туманить…<br />
Я в хромових чоботях й при часах —<br />
Невже тебе оце в мені лиш манить?</p>
<p>Любов — солома, і сірник не згас,<br />
Одна хвилина і — пожежа в грудях…<br />
Я завтра їду в шахти на Донбас,<br />
Але, повір, тебе я не забуду.</p>
<p>Моя ви дамо на горі Хомок,<br />
Де тільки не носило й не ходило,<br />
Ми — ви і я — голубка й голубок<br />
Удвох танцюють танго любомиле.</p>
<p><em>1979</em></p>

<div></div>