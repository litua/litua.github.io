<strong>Микола Вінграновський – Ворон</strong>
<p>Мчить теля від зляканої квочки,<br />
Де трава розхлюпала курчат,<br />
А за ним крізь сині молоточки<br />
Татове і мамине дівча.</p>
<p>І з горба, де сонця жовту скибу<br />
Орють хмар незаймані воли,<br />
Розігнались, позникали з виду,<br />
Над землею тихо попливли.</p>

<div>




</div>

<p>Лиш теля скружляло над стодолою<br />
І поцілувалося з коровою,<br />
Щоб згори не бачило дівча.<br />
А дівча поникло під тополею,<br />
Там, де хміль заплівся із квасолею,<br />
Там, де можна плакать і мовчать…</p>
<p>На тополі ворон помирає,<br />
Глянув вниз — чи плакав він колись?<br />
Увостаннє землю споглядає,<br />
Налітавсь, набачивсь — не наживсь!</p>
<p>Триста літ він не міняв сорочки, —<br />
А тепер не пережить курчат!<br />
Унизу по синіх молоточках<br />
Йде з телям заплакане дівча.</p>
<p><em>1956</em></p>

<div></div>