<strong>Павло Мовчан – Згортання </strong>
<p>У царстві спокою вивершувався світ<br />
і птичі голоси виблискують черлено.<br />
Лелеки молоді, почавши свій політ,<br />
спалахують крильми і схлипують блаженно.<br />
У промені життя струмує голос твій:<br />
— Вертайтеся назад, минулі дні і птахи! —<br />
Загострюється клин, зника у висоті<br />
і зваблює тебе пірнути в небо з даху.<br />
Не важиться нога цю землю відштовхнуть,<br />
не важиться рука і крокви відпустити.<br />
Хоч з обрію зліта стрілою гостра путь,<br />
і перед злетом кінь підняв важкі копита.<br />
Сьогодні стиснувсь час пружиною в зерні,<br />
земля на корінцях міцніше запеклася,<br />
і квасолини струк так посміхнувсь мені,<br />
немовби розгадав всі таємниці часу.<br />
І погляд повернувсь, загострений назад, —<br />
у глибині очей опуклились мачини…<br />
І хочеш ти сказать: — Вже скоро листопад…—<br />
Та в горлі всі слова, мов стиснуті пружини.</p>

<div>




</div>

<p>***</p>

<div></div>