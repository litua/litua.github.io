<strong>Леся Українка – Ave regina!</strong>
<p>Безжалісна музо, куди ти мене завела?</p>
<p>Навіщо ти очі мені осліпила згубливим промінням своїм?<br />
Навіщо ти серце моє одурила, привабила маревом щастя?<br />
Навіщо ти вирвала в мене слова, що повинні б умерти зо мною?<br />
Ти квітами серця мого дорогу собі устелила,<br />
І кров’ю його ти окрасила шати свої,<br />
Найкращії думи мої вінцем золотим тобі стали,<br />
Ти, горда цариця, мене повела за собою,<br />
Мов бранку-невільницю в ході твоїм тріумфальнім.<br />
Іду я окована міцно, і дзвонять кайдани мої.<br />
Ти, владарко, все одбираєш од мене, –<br />
Усі таємні свої скарби тобі я повинна віддати<br />
І килим, що виткали мрії, під ноги тобі простелити.<br />
Моє божевілля собі ти взяла за актора,<br />
Щоб грало закохані ролі тобі на потіху.<br />
Невже тобі заздро, богине, на вбогеє щастя моє?</p>

<div>




</div>

<p>Те щастя, – то був тільки сон. Ти голосом гучним<br />
Від нього мене пробудила, гукнувши:<br />
«Прокиньсь, моя бранко, ти мусиш служити мені!<br />
Співай мені пісню, ту пісню, що спить в твоїм серці.<br />
Торкни ту струну в своїй арфі, що досі іще не бриніла,<br />
Всі струни озватися мусять хвалою мені,<br />
Я дам тобі пишні дарунки, забудеш недолю свою».<br />
Даремне хотіла я арфу свою почепити</p>
<p>На вітах плакучих смутної верби<br />
І дати велику присягу, що в світі ніхто не почує<br />
Невільничих співів моїх.<br />
Ти глянула поглядом владним, безжалісна музо,<br />
І серце моє затремтіло, і пісня моя залунала,<br />
А ти, моя владарко горда, втішалася піснею бранки,<br />
І очі твої променіли вогнем переможним,<br />
І вабив мене той огонь і про все заставляв забувати.<br />
Все я тобі заспівала, і те, чого зроду нікому,<br />
Навіть самій собі, вголос казати не хтіла.<br />
Все ти від мене взяла. Де ж твої подарунки, царице?</p>
<p>Ось вони, пишні дари: сльози – коштовнії перли,<br />
Людське признання – холодний кришталь,<br />
Смуток мене одягає чорним важким оксамитом,<br />
Тільки й скрашає жалобу жалю кривавий рубін.<br />
Гарна одежа для бранки, що йде в тріумфальному ході.<br />
Радуйся, ясна царице, бранка вітає тебе!</p>
<p>21.08.1896</p>

<div></div>