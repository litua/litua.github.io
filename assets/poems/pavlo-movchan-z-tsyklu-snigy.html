<strong>Павло Мовчан – З циклу «Сніги»</strong>
<p><strong>1. Перший сніг</strong></p>
<p>Утративши непевну вись,<br />
принижений вітрами,<br />
погаслий жайвір падав вниз,<br />
провалювавсь над нами.<br />
Зіщулившись, вода німа<br />
його не відбивала,<br />
бо слухала, як йде зима<br />
і брязкає металом.<br />
Несе вона важкі ключі,<br />
аби замкнути води,<br />
в руці у неї круглий чіп,<br />
обструганий із льоду.<br />
Замкне зима навстіжний світ,<br />
і візьме води в рамки,<br />
і жайвора засклить за лід,<br />
і нас затче у тканки.<br />
Затче нам руки, аби ми<br />
не відчинили брами<br />
й не перевіяли зими<br />
гарячими руками.<br />
В’яжімо їх, єднаймо їх—<br />
долоня до долоні,<br />
бо пада, пада перший сніг,<br />
і в жилах кров холоне.</p>
<p><a name="2"></a></p>
<p><strong>2. Несподіваний сніг</strong></p>
<p>Сніг випав уночі, закравшись, наче злодій,<br />
в позеленілий степ, в травневу глибину,<br />
і викрав зелен-цвіт, і доторком холодним<br />
вмить перекинув світ, мов камінь вгору сподом,<br />
оглянувши кругом, у воду зазирнув.<br />
І часу течію змінив у вік зворотний,<br />
щоб повернути те, що кожен вже прожив:<br />
одним — щасливі дні, а іншим — дні скорботні,<br />
одним — густі меди, а іншим — сіль крижин.<br />
І хтось уже радів, а хтось невтішно плакав,<br />
хтось сніг згортав із пліч, хтось —<br />
товще нагортав,<br />
у кожного була своя помірна дяка:<br />
той вороття хвалив, а інший проклинав.<br />
Лише на один день час повернувсь в минуле:<br />
комусь на чийсь загин повторний, а комусь<br />
на солодість зачать, на вихмільне проснулля,<br />
на розпач, на любов, на учту й хліба кус.<br />
Було те вороття лиш на єдину днину,<br />
яким нема числа, коли пливуть назад;<br />
мов кинув хтось піску у світову машину:<br />
такий почався скрип, такий відчувся шат.</p>
<p><a name="3"></a></p>
<p><strong>3. Сніг у березні</strong></p>
<p>В срібній налицині древо стоїть,<br />
з щілин холодних погляд струмує…<br />
Скільки осіло снігів… як століть…<br />
Хто їх у тіні пресує?<br />
Та позостались на ньому слова,<br />
сніг вже з курганів обсунувсь, як глина,<br />
зважся на мову — хай сніг ожива:<br />
форма завжди самочинна.<br />
Глину узяв, а вона у горнець<br />
збіглась сама, без спонуки,<br />
глоду торкнувся — плететься вінець,—<br />
чинять все завчено руки.<br />
Хто ж нас навчив майструвати плоти,<br />
міряти простір очима?<br />
«Воля», — кричати до хрипоти<br />
і відлітати у небо за димом?<br />
Глянь на обличчя верби — машкара?<br />
Скільки волокон, та жодного м’яза:<br />
тріскає лунко срібна кора —<br />
зморшка кладеться відразу…<br />
Губи розтиснув — слово летить,<br />
завчено думку формує;<br />
вимовиш «холод» — тіло тремтить,<br />
«люба» — і ніжність струмує…<br />
Не дерев’яні ми, не кам’яні,<br />
не позоставим в повітрі провали…<br />
Сніг зашерха на тобі, на мені,<br />
а під ногами ростуть п’єдестали.</p>

<div>




</div>

<p><a name="4"></a></p>
<p><strong>4. Останній сніг</strong></p>
<p>Ця білість снігова хіба не з чорних хмар?<br />
Свідомість моя йде не із віків минулих?<br />
Крізь попіл поколінь поснулих світить жар,<br />
і слово з горла б’є, викруглюючись в кулю.<br />
Розсіююсь, свічусь щомиті, щодоби<br />
і входжу в дерева, в спалахнуті сніжини…<br />
Затримай розпад мій, хоч іскру полюби,<br />
роздмухай в кров її, в спалахнуту жарину…<br />
Та трухнуть дерева і тане, тане сніг,<br />
чорнозем стане знов потульним та видющим.<br />
Я в пригорщах своїх утримати не зміг<br />
ні попелу снігів, ні іскор пропадющих.<br />
Але відбиток твій — в люстерках двох долонь<br />
і в краплях натяжних, що з пучок витікають,<br />
а почуття твої домалював вогонь,<br />
а стриманість твою засвідчив навіть камінь.<br />
Крізь тебе рід снувавсь, і розум не згасав,<br />
та забували всі про породільні муки…<br />
Любове, тільки ти фільтруєш чорноту,<br />
щоб білість снігова розпуку тамувала.<br />
Крізь тебе видно всі і манівці, й мету,<br />
і злоти вогняні, і сутіні провали…<br />
Очима скинув — ти, суття моїх зіниць.<br />
Крізь тебе сніг летить, і сніг в тобі біліє.<br />
В пухнечу снігову лягаю горілиць<br />
і чую: тану я чи, може, плоть тепліє?</p>
<p><a name="5"></a></p>
<p><strong>5. Співучий сніг</strong></p>
<p>Фіолетова тінь на протертім снігу нечітка,<br />
сонце скрапує з пучок і в срібло всяка,<br />
щоб незримо співати у горлі струмка.<br />
Заворожений плином, я слухаю сніг,<br />
що маліє, як мичка, бо нитка з-під ніг<br />
випрядається-тчеться і світ випряда,<br />
замість крові крізь серце струмує вода.<br />
О співучість, о плинність довкола, в тобі,<br />
розпрядається пам’ять, збирається біль,<br />
розкрадається ґрунт, даленіє блакить…<br />
Як же солодко-гірко, зживаючись, жить!<br />
На які веретена змотається нить?<br />
Чи то в горлі моєму ручай жебонить?<br />
Доки я наслухав, то й шляхи потекли,<br />
прикипіли підошви до ґрунту-смоли,<br />
аби певність була і було опертя.<br />
Тане втоптаний сніг, і маліє життя,<br />
нить прядеться тонка на товсте сповиття:<br />
сорок літечок-літ як одне, як одне.<br />
Розбирають по хвилі, по дневі мене<br />
кожна крапля-пилинка і кожен струмок.<br />
Лиш позмінне в тобі, як тонкий волосок,<br />
відгукнеться на пісню тремтінням єства,<br />
і у срібному горлі струмують слова:<br />
«Ой по горах сніги лежать,<br />
по долинах води стоять. Туман поле покриває.<br />
Мати сина прикликає:<br />
— Вернись, сину, додомоньку…—<br />
…Густі терни, вітри буйні, краплі-хвилі,<br />
дні отруйні.<br />
Краплі-крапельки прозорі,<br />
сніг співає в мене в горлі:<br />
— Гомін, гомін по діброві…»</p>
<p>***</p>

<div></div>