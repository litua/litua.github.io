<strong>Микола Руденко – Гадюка</strong>
<p>Я зустрів її, слизьку потвору,<br />
Між конвалій в росяній траві —<br />
Поміж сосен, що дивились вгору,<br />
Де висіли тучі грозові.</p>
<p>Це була така невідповідність —<br />
Квіти–перли і слизька змія! —<br />
Що природі за уяви бідність<br />
Був готовий докоряти я.</p>
<p>Справді ж бо, образа в тім велика,<br />
Що в красу травневу заповзла<br />
Ця отруйна гадина безлика —<br />
Темний вихлюп світового зла.</p>

<div>




</div>

<p>Я вже був підважив каменюку<br />
В іскорках соснової смоли —<br />
Та побачив, як стару гадюку<br />
Крихітні спіральки облягли,</p>
<p>То були її рожеві діти,<br />
Що жили у травах поміж пнів.<br />
Їх ще треба пестити й глядіти —<br />
Ніжних, нерозумних пустунів.</p>
<p>Так вони в’юнились, так просили<br />
Сонця й ласки, що мені умить<br />
Збило подих і забракло сили<br />
Камінь той на матір опустить.</p>

<div></div>