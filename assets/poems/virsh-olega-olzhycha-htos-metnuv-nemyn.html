<strong>Ольжич Олег – Хтось метнув неминучу стрілу…</strong>
<p>Хтось метнув неминучу стрілу.<br />
Захиталось струнке оперіння,<br />
І, негаданий креслячи лук,<br />
Під ногами тікає каміння.</p>

<div>




</div>

<p>Заступило веселкою зір.<br />
Чисті барви на диво веселі.<br />
Замість неба, і міста, і гір<br />
Небувалі пливуть акварелі.</p>
<p>Ти, що мечеш всі стріли, один,<br />
Тільки ласка — стріла твоя злотна:<br />
Замість жаху бездонних глибин —<br />
Дать уздріти барвисті полотна!</p>

<div></div>