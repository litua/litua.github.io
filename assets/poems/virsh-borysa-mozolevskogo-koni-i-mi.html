<strong>Мозолевський Борис – Коні і місяць</strong>
<p>Сиві коні на оболоні<br />
Ходять присмерком попід яблунями.<br />
А вуздечки на них шовкові,<br />
А на спинах у них білі яблука.<br />
Каже кінь до другого:<br />
— Братику,<br />
Розкувались мої копитики.<br />
Підем, братику, знімем місяця,<br />
Може, місяцем підкуємося.—<br />
Та й побігли собі між травами,<br />
Понесли свої білі яблука.<br />
Тільки зорі їм в гриви падали<br />
Та стіною мовчав очерет.<br />
Потім кажуть, що люди бачили,<br />
Як вночі бігли сиві коники,<br />
Сиві коники в білих яблуках —<br />
По зеленій нічній траві.<br />
Поруч бігли так аж до раночку<br />
І тримали в зубах по місяцю,<br />
Поки вдосвіта за осиками<br />
їх густий не сховав туман.</p>

<div></div>