<strong>Кацай Олексій – Мені відкрили таїну…</strong>
<p>Мені відкрили таїну<br />
в опівніч на сімох вітрах<br />
що я з країв де в давнину<br />
кентаври бігали в степах</p>
<p>Антен гойднуло очерет<br />
зацебенів крізь мозок час<br />
зі ста порепаних планет<br />
на асфальтовану для нас</p>

<div>




</div>

<p>Не порачкую навзадки<br />
в минувшини сховавшись тінь<br />
бо рве десь поряд ланцюги<br />
з крильми потрощеними кінь</p>
<p>Ми визволимось разом з ним<br />
дибки ставаючи від ран<br />
і над прибоєм бережин<br />
зітхне космічний океан</p>
<p>В його вировище пірну<br />
затоплений згадавши шлях —<br />
я з тих країв де в давнину<br />
кентаври бігали в степах.</p>

<div></div>