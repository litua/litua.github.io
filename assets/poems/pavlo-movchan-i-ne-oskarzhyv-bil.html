<strong>Павло Мовчан – І не оскаржив біль </strong>
<p>—О-о-о-о-й! —<br />
Стирчить, наче сучок, в повітрі вигук гострий;<br />
знеобачки наткнувсь та й розпанахав слух…<br />
Навіялось снігів, натік дощами простір,<br />
у горлі мови жар задмуханий потух.<br />
І вивіялось все, все видмухалось — протяг!<br />
Уїлася зола у лінії долонь,<br />
і випрялись пісні з дупла сухого рота,<br />
де дим колись снувавсь та лопотів вогонь.<br />
То мимрення, то схлип, то шелест шепелявий,<br />
по просто порух губ, але глухий, без слів…<br />
Що ж від людини тут? Хіба що лиш постава…<br />
Бог й мову відібрав, щоб серцем розумів<br />
безглуздість слів усіх та беззмістовність знаків,<br />
і звуків вузькоту, і мови мілину.<br />
Лиш сльози залишив, щоб розум свій оплакав<br />
та марницю трудів в скорботі осягнув…<br />
Намножував, збирав піщинку до піщини,<br />
до слова слово клав і думкою кріпив:<br />
розсипалось усе — череп’я замість глини,<br />
розпорошились вже і кам’яні стовпи…<br />
Видмухують вітри з віч прожилки агату,<br />
вистуджується час, вивітрюється сіль,<br />
вищерблюється рот, аби мовчав про втрати,<br />
і долі не хулив, і не оскаржив біль.</p>

<div>




</div>

<p>***</p>

<div></div>