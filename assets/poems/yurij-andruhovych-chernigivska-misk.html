Юрій Андрухович – Чернігівська міська артилерія<p>у місті де вже забуто процес уживання апострофа<br />
і йодом багата ріка всихається гінко<br />
стали над урвищем валу 12 чорних апостолів<br />
а внизу ходять мешканці повз дерево ґінкго</p>
<p>залізний атракціон під назвою «пушкі»<br />
охлялі та охололі немов зужиті повії<br />
стережуть гойдалку і невеличкого пушкіна<br />
вогнепальні колись уламки якоїсь росії</p>
<p>і от</p>

<div>




</div>

<p>під валом довкіл розляглася чорнична губернія<br />
де груші в садах мов ядра все гуп та гуп<br />
збирайте на схилах сурми порослі терням<br />
вкладайте в губи огрубле тремтіння труб</p>
<p>наведемо на місто черні чоренні жерла<br />
пустим півня по мезонінах мов на гарман<br />
але ядер нема і дула задуха сперла<br />
і лише горобці вилітають з гармат</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>