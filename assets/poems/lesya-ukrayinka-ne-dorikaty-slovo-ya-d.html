<strong>Леся Українка – «Не дорікати слово я дала…»</strong>
<p>Не дорікати слово я дала,<br />
І в відповідь на тяжку постанову<br />
Ти дав колючу гілочку тернову,<br />
Без жаху я в вінок її вплела.<br />
Рясніше став колючий мій вінок…<br />
Дарма, я знала се! Тоді ще, як приймала<br />
Від тебе зброю, що сріблом сіяла,<br />
Я в серце прийняла безжалісний клинок.<br />
Тепер мені не жаль ні мук, ні крові,<br />
Готова я приймать і рани, і терни<br />
За марні мрії, за святії сни<br />
Пречистого братерства і любові.</p>

<div>




</div>

<p>2.02.1897</p>

<div></div>