<strong>Мозолевський Борис – Таїна</strong>
<p><em>За Джоном Донном</em></p>
<p>Піймай зорю, що небом проліта,<br />
Лиши з дитятком корінь мандрагори.<br />
Пізнай, куди ідуть від нас літа,<br />
Або навчи русалок слухать хори.<br />
Хто ратиці роздвоїв сатані?<br />
Як відвертати жала навісні?<br />
Чи ось іще: про що говорять трави?<br />
Як совість від спокуси вберегти?<br />
Як не згубити напрям до мети?<br />
Як не зігнутись в бурю під вітрами?</p>

<div>




</div>

<p>Коли тебе поманить щось вві сні —<br />
Кинь все, не клич нікого на пораду<br />
І мчи туди, вперед, крізь ночі й дні,<br />
Аж поки сніг до скронь тобі не сяде.<br />
Ти там побачиш дивну дивину.<br />
Ти таїну збагнеш там не одну.<br />
Приїдеш — все про них мені розкажеш.<br />
І присягнешся: не стрічав ніде<br />
На світі жінки, що довічно жде,<br />
Що вірність береже свою роками.</p>
<p>А як таку зустрінеш — сповісти.<br />
Мене потягне в мандри незборимо.<br />
Та цур мені! — Не схочу я іти,<br />
Бодай вона стояла б за дверима:<br />
Коли ти стрів її у тишині,<br />
Коли ти сів листа писать мені —<br />
Вона цвіла невинними вустами.<br />
Та поки я до тих дверей дійду,<br />
Вона вже двох обдурить у саду<br />
І третьому невірницею стане.</p>

<div></div>