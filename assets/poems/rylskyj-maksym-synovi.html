Рильський Максим – Синові<p>Ти був іще малий котигорошок,<br />
Така собі одна із людських мошок,<br />
Що виповзли на сонце, бо весна<br />
Тепло лила із келиха без дна,<br />
І щось собі блаженно лепетали,-<br />
І от тебе розумники спитали<br />
(Можливо, й сам слова сказав я ті):<br />
Чим хочеш бути, хлопчику, в житті?</p>
<p>Серйозний, як усі котигорошки,<br />
Ти на питання це подумав трошки<br />
І відповів: людиною. Дитя!<br />
Благословляючи твоє життя,<br />
У трудну виряджаючи дорогу,<br />
Яку пораду чи пересторогу<br />
Я кращу дам, ніж дав собі ти сам?</p>

<div>




</div>

<p>Будь вірним слову, що усім словам<br />
Із ним одним ніколи не зрівняться!<br />
Хай веселять тебе любов і праця,<br />
Хай дружби непогасної крило<br />
Гірке від тебе відганяв зло,<br />
І хай у час останній свій про сина<br />
Спокійно я подумаю: людина!</p>
<p>21 жовтня 1948 р.</p>
<p>автор: <strong><a href="http://onlyart.org.ua/?page_id=7156">Рильський Максим</a></strong></p>

<div></div>