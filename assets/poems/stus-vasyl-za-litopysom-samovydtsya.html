Стус Василь – За літописом Самовидця<p>Украдене сонце зизить схарапудженим оком,<br />
мов кінь навіжений, що чує під серцем ножа.<br />
За хмарою хмари. За димом пожарищ — високо<br />
зоріє на пустку усмерть сполотніле божа.<br />
Стенаються в герці скажені сини України,<br />
той з ордами ходить, а той накликає Москву.<br />
Заллялися кров’ю всі очі пророчі. З руїни<br />
вже мати не встане — розкинула руки в рову.<br />
Найшли, налетіли, зом’яли, спалили,<br />
побрали з собою весь тонкоголосий ясир.<br />
Бодай ви пропали, синочки, бодай ви пропали,<br />
бо так не карав нас і лях-бусурмен-бузувір.<br />
І Тясмину тісно од трупу козацького й крові,<br />
і Буг почорнілий загачено тілом людським,<br />
бодай ви пропали, синочки, були б ви здорові,<br />
у пеклі запеклім, у райському раї страшнім.<br />
Паси з вас наріжуть, натягнуть на гузна вам палі<br />
і крові наточать — упийтесь кривавим вином.<br />
А де ж Україна? Все далі, все далі, все далі.<br />
Наш дуб предковічний убрався сухим порохном.<br />
Украдене сонце зизить схарапудженим оком,<br />
мов кінь навіжений, що чує під серцем метал.<br />
Куріє руїна, кривавим збігає потоком,<br />
а сонце татарське стожальне разить наповал.</p>

<div>




</div>

<p>автор: <strong><a href="http://onlyart.org.ua/?page_id=7510">Стус Василь</a></strong></p>

<div></div>