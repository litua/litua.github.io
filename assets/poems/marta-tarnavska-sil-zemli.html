<strong>Марта Тарнавська – Сіль землі </strong>
<p>Як чумаки колись по сіль<br />
ішли від рідних хат і піль,<br />
хоч в серці туга, жаль і біль,<br />
— ішли у Крим —</p>
<p>так ми за море подались,<br />
хоч заповіли-поклялись,<br />
що ми ще вернемось колись<br />
у рідний дім.</p>

<div>




</div>

<p>У преріях сини степів<br />
знайшли найбільший скарб скарбів:<br />
вільне життя і гордий спів —<br />
свободу — сіль землі.</p>
<p>Чумацький знаємо звичай:<br />
гостинців скрині повні вкрай —<br />
ми привезем у рідний край<br />
свободу — сіль землі.</p>
<p>1975</p>

<div></div>