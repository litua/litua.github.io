<strong>Микола Вінграновський – Так швидко відминули кавуни</strong>
<p>Так швидко відминули кавуни,<br />
Відчервоніли з ними помідори,<br />
І тишком-нишком ожили млини,<br />
З шовковиць лист, з шовковиць лист учора</p>

<div>




</div>

<p>Упав тихенько, вухо опустив,<br />
Як цуценя чи як руде телятко.<br />
Риплять під інеєм останні капусти,<br />
Стручки акації тремтять уздовж посадки.</p>
<p>Ми сядемо за хліб, і за вино,<br />
І за вареники з картоплею пухкою<br />
І за чарчиною хмільного супокою<br />
Згадаємо чиєсь сумне вікно.</p>

<div></div>