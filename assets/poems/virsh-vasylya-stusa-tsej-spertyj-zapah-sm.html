<strong>Василь Стус – Цей спертий запах смерти, наче спирт…</strong>
<p>Цей спертий запах смерти, наче спирт,<br />
геть виповнив кімнату синім чадом<br />
душі, своїм притьмареним свічадом,<br />
і обсідає душу, мов упир.<br />
На чорному папері білі літери<br />
просипані, мов янголи ясні,<br />
котрі шепочуть: не марудься в сні,<br />
з похмурого чола зажуру витри,<br />
бо ти єси за нею, потойбіч<br />
людського остраху і сподівання.<br />
До узголів’я клониться світання<br />
у кілька поминальних ярих свіч.</p>

<div></div>