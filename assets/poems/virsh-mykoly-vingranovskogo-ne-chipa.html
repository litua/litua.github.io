<strong>Микола Вінграновський – Не чіпай наші сиві минулі тривоги!..</strong>
<p>Не чіпай наші сиві минулі тривоги!<br />
Ми далеко тепер від інтриг і халеп!<br />
Мені сяють — твій ніс, твої плечі і ноги,<br />
І ворушиться вгрітий мозолистий степ.</p>
<p>Пахне звечора небо осінніми птицями,<br />
І повітря стоїть, як зелена ропа.<br />
Пахне степ чумаками, волами, мазницями,<br />
І вони вже самі виростають в степах!</p>
<p>Це не сниться мені!.. Татарва за горбами!<br />
І дружини Русі випливають з дібров.<br />
Я люблю тебе. Хто ти?.. Ночами і днями<br />
Ти важкими квітками вцвіла в мою кров.</p>
<p>Вже дозріло повільно жадання зелене,<br />
І тепер, коли вщухли Москва і метро,<br />
І степи запорізькі мої біля мене,<br />
І відкинувсь на спину під нами Дніпро, —</p>

<div>




</div>

<p>Я царюю в тобі!.. Сподівання химерні,<br />
Насторожені думи летять, як туман!..<br />
Булавою збиваючи зорі на стерні,<br />
Україну порубану зводить Богдан.</p>
<p>Я люблю тебе степом, Дніпром і Тарасом,<br />
Орлім небом в барвистості хмарних споруд.<br />
Я люблю твої рухи, вчаровані часом,<br />
І вологу, розтулену музику губ.</p>
<p>Я привіз тебе в царство своє не чужою.<br />
В блискотінні газет, літаків і доріг<br />
Я люблю тобі землю оцю під тобою,<br />
Бережу тобі кров. як безсмертя беріг.</p>
<p>Тіні предків моїх відійдуть на світанці,<br />
І прокинеться світ у пташинім рою…<br />
Мені світять твій погляд, і шия, і пальці, —<br />
І зоря доганяє зорю.</p>
<p><em>1960</em></p>

<div></div>