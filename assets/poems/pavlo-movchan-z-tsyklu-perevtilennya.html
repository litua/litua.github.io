<strong>Павло Мовчан – З циклу «Перевтілення» </strong>
<p><strong>1.</strong></p>
<p>Струмуючий далекий часу гук<br />
крізь оболонку вапняну кулясту<br />
просочується — шовкопрядний звук<br />
надійно тчеться, щоб тобі не впасти.<br />
Єднальна мить — снувальне волокно<br />
на кокон навивається сріблясто,<br />
у сповитку душа дріма давно<br />
і лет їй сниться широко, зірчасто.<br />
Крило прозоре розвиває шовк,<br />
виборсується голос із тороччя,<br />
між напівсфер, між білих лушпайок<br />
лунає слово, сповнене пророччя:<br />
«Будучина» — як дзбанок для води,<br />
в якому скло налите не схлюпнеться,<br />
проріжеться лиш промінь молодий,<br />
гарячим вістрям пронизавши серце.<br />
І тіла ваготу полишивши землі,<br />
угору понесеш до стін просохлу глину,<br />
і поглядом крізьким помітиш на крилі<br />
мандруючу слідком блискучу павутину.<br />
Вона із товщі літ, ущільнених життям,<br />
з праматірних глибин снується самотворно,<br />
і оболонки душ на ній разком висять —<br />
поплюсклі капшучки проїдені і чорні.<br />
І не останній ти — перелік бо трива,<br />
не обірвати нить, що пориває вгору.<br />
Лиш тіней зачерпни в широкі рукава,<br />
бо невагомий ти, а небо так прозоре.</p>
<p><strong>2.</strong></p>
<p>Питуща земля, усотавши жадливо<br />
зволожену тінь, що упала навкіс,<br />
терпляче чекала на зоряну зливу,<br />
щоб вицідить сіль мерехтливу із сліз.<br />
Вона виплива з простертої плоті<br />
її ваготу — ворушились п’явки,<br />
і слово «безмежність», окислившись в роті,<br />
замкнуло вуста на мовчальні замки.<br />
Вона пригиналась потульно поволі,<br />
приссавшись травою на всю довжину,<br />
снага протікала крізь фільтри юдолі,<br />
вивітрювавсь слух, щоб не чуть глибину.<br />
І наче личинка, западисто входив<br />
у чресла чутливі, в незрушні шари,<br />
лиш чув кістяком: підземні б’ють води,<br />
і тисне повітря нестерпно згори.<br />
А біль перевтілення кістя рівняла,<br />
ламаючи зібгане в ковтюх єство,<br />
свідомість сліпа западала в провали,<br />
спливала з безодні прозорим хрестом.<br />
Все вище, все ближче до рівня прозріння,<br />
приймаючи в себе бентежне тепло;<br />
прорізались крила — і мить воскресіння<br />
явля перед зором все те, що було.</p>

<div>




</div>

<p><strong>3.</strong></p>
<p>Все, відлітав… І напився солодкого неба.<br />
Ніч шлюбнокрилу завершив наглим падінням.<br />
Зайве стремління. Ламаються крила, вкипілі у ребра,<br />
світло з очей витікає — минає прозріння.<br />
Сліпну поволі, шклом зашерха роговиця:<br />
не відрізнити дня від світанку.<br />
Вічна триває дільба і моя ділениця:<br />
з деревом зжившись, спать доостанку.<br />
У сповивальних волокнах плоть заніміла<br />
ширшає подихом, вужчає серцем —<br />
рівно гуде під корою час чорно-білий,<br />
срібно пронизує слух волоконце.<br />
Древо життя — у тобі, за тобою…<br />
Ширшає стовбур — плоть роздається,<br />
кров, що зашерхла, шпилечку болю<br />
не донесе до вразливого серця.<br />
Вічне тривання, чин перевтілень<br />
пам’ять гнучку замикають у коло;<br />
все, що пізналось, що зрозумілось,<br />
не перекаже замкнений голос.<br />
Та і навіщо свідчить про вічність,<br />
досить відчути власну минучість.<br />
Йдеш на убуток — плин оботічний<br />
дух невмирущий з небом сполучить.<br />
І, покружлявши в товщах блакиті,<br />
об землю зо зла грудкою кине.<br />
Вивихнеш душу — болісний витвір,<br />
крила злютуються в панцир на спині.<br />
Вічне кружляння в колесі карми<br />
перетасує пам’ять глибоку,<br />
тільки свідомість — вісь планетарна —<br />
променем світить з кожного ока.</p>
<p>***</p>

<div></div>