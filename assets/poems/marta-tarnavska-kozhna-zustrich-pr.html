<strong>Марта Тарнавська – Кожна зустріч — прощання </strong>
<p><em>Лялі</em></p>
<p>Не плачте, діти. Розкажіть про себе.<br />
Як моя внучка? З ким вона тепер?<br />
О, вже говорить? Ма-ма, та-та, ба-ба?<br />
Я хочу чути! Запишіть на стрічку!<br />
Розважу вас: скажу вам анекдот<br />
— Сашко розповідав по телефону —<br />
а може ви вже чули? Про ту пару:<br />
любов свою хотіли обновити:<br />
давай-но, спробуєм собачий стиль! —<br />
це чоловік, а жінка каже: добре,<br />
лиш не на вулиці, і не у білий день!<br />
Ось, бачите, смієтесь. Я любила<br />
усе життя, як ви були веселі…<br />
Не легко вам дивитися, як гасну —<br />
рак, все-таки, в цій боротьбі сильніший…<br />
Та, будьте мужні — сила ваша й радість<br />
дають мені снагу життя й відвагу…<br />
Ще житиму, не плачте, смерть — не зараз…<br />
Живіть живим життям, черпайте щедро<br />
із радощів, що їх в житті так мало.<br />
Не відкладайте планів на майбутнє!<br />
Ось, ви хотіли їхати в Европу —<br />
не відкликайте виїзду, поїдьте!<br />
Якби померла я — заждуть, не поховають!<br />
Для тих, хто був близький, в любові жив весь вік,<br />
хто кожну зустріч важив, мов останню,<br />
не треба драматичних розставань!<br />
В обличчі смерті кожний з нас самотній,<br />
чи умирає сам, чи між людьми…<br />
Але я житиму, і ждатиму. Ще, може,<br />
почую вашу розповідь про Зальцбурґ —<br />
купіть мені на стрічці Ґльокеншпіле!<br />
Ідіть уже… Прекрасний день надворі.</p>

<div>




</div>

<p>…Так сестро, прошу. Дайте вже морфіну:<br />
мов хвиля, знову наростає біль.</p>
<p>1987</p>

<div></div>