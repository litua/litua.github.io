<strong>Павло Мовчан – “Тебе ліпили протяги в степу…” </strong>
<p>Тебе ліпили протяги в степу,<br />
дух облягала трав’яна сорочка,<br />
видющою відчувши плоть сліпу,<br />
ти розірвала кокон сповиточка…<br />
Мороз торкнувся лезами зіниць<br />
і під лекало темряву обрізав,<br />
щоб, лежачи в заметі горілиць,<br />
відчула форму, скроєну з заліза, —<br />
і тісноту, і самоту в собі,<br />
і глибину, аби життя прийняти…<br />
і серцевинний породільний біль,<br />
коли пектиме інший світ — відтятий…<br />
Розріз, розрив, розщеплення… злиття,<br />
гнучкий метал і нещадиме лезо —<br />
заздалегідь сформоване життя,<br />
та дух його виповнює старезний…<br />
Це він вчепився пальцями в поділ<br />
і босо по долівці чеберяє,<br />
і дивиться захоплено на стіл,<br />
як мати паляницю розтинає…</p>

<div>




</div>

<p>***</p>

<div></div>