<strong>Герасим’юк Василь – За нашу днину я тобі віддам…</strong>
<p>За нашу днину я тобі віддам<br />
ці гори, ці черешні між лісами.<br />
Вони тремтять, вони цвітуть між нами,<br />
й це може називатися життям</p>

<div>




</div>

<p>у царстві божім. Хай – єдина мить.<br />
Один лиш подих. Крок лише єдиний.<br />
Неізреченний черешневий іній<br />
над небесами темними тремтить!</p>
<p>Сліпу свободу видихнемо!</p>
<p>   Грім</p>
<p>паде в потоки – вірить тільки водам,<br />
бо царством задихається господнім,<br />
бо страхом захлинається людським.</p>

<div></div>