<strong>Осип Маковей – Був монастир, а в нім черці…</strong>
<p>Був монастир, а в нім черці  —<br />
відлюдки тихі, богомільні<br />
і в’язні віри добровільні,<br />
що в божому жили страсі<br />
і словом правди та хрестом</p>
<p>боролися колись з гріхом.<br />
Тепер вже тих черців нема,<br />
свічки не сяють в їх святині,  —<br />
там сірий пил і сіра тьма<br />
покрила стіни всі і скрині.</p>
<p>А в скринях порох, динаміт,<br />
арматні кулі і патрони<br />
лежать для миру оборони…<br />
Сим знаменем здобудеш світ,<br />
а не хрестом на хоругві</p>

<div>




</div>

<p>і проповіддю о любві!<br />
Дивись: на храмі громозвід,<br />
де перше хрест був на дасі.<br />
Так треба, щоб огненна сила<br />
другої в скринях не спалила</p>
<p>і щоб бутний* був у страсі!…<br />
Дивись: отся душа нещира<br />
апостолом зоветься мира,<br />
пильнує вічно магазину,<br />
щоб ти спокійну мав годину,<br />
трясеться над твоїм спокоєм<br />
і мир здобуде хоч  — розбоєм!</p>
<p><em>1891</em></p>
<p><em>*Бутний  — зусхвалий.</em></p>

<div></div>