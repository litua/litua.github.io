<strong>Іван Драч – Чому ти серце, все болиш частіш?..</strong>
<p>Чому ти серце, все болиш частіш?<br />
Пора б тобі вже бути бронзовіш,<br />
А ти кипиш, од муки розпанахане,<br />
Вогонь горить буйніш — не тихне і не тахне.<br />
Я чую, як в мені у золотім вогні<br />
Жар-птиця фенікс зводиться на дні,<br />
Як бавить пір’я, як поводить оком<br />
І в кожні пологи разить електрошоком.<br />
До краю розшматовує істоту,<br />
Буденну і тверду мою достоту,<br />
Дощенту вимордовує, розкраює,<br />
Жахає пеклом, де там к бісу раєм!<br />
Злітає, мов з гнізда, ламає жахно ребра,<br />
Душі бездушно полишає жебра,<br />
Із лютістю нещадною мене<br />
Лиш попелом на сторони війне<br />
І геть злітає горда — неймовір’я, —<br />
Мені перо лишивши, мале пір’я,<br />
Яким пишу про клекіт сонця спомин,<br />
Весь знищений і чорний — в сажі комин!<br />
Я довго гою свої дивні рани,<br />
Все кутаю в канупери й катрани,<br />
Закаююсь горіти в тому грищі,<br />
Ледь зводжуся на власнім попелищі!<br />
Аж чую — знов! Знов золоте пташатко<br />
Мене жахає вогняним початком,<br />
В’є фенікс знову золоте гніздів’я,<br />
Меча загнавши в душу по руків’я!..</p>

<div></div>