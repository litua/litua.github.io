<strong>Максим Рильський –  Молочно-сині зариси ланів…</strong>
<p>Молочно-сині зариси ланів,<br />
Сніг на листках — а листя ще зелене!<br />
Я вийшов, я покинув сутерени,<br />
Назустріч снігу голову відкрив.</p>
<p>Нарешті, що таке любов для мене?<br />
Чи полюбив — це значить загубив?<br />
Хіба немає світа і світів<br />
Поза лицем зрадливої Гелени?</p>

<div>




</div>

<p>Так: військо превеселе я зібрав,<br />
Та поведу це військо не на Трою.<br />
Хай тужиш ти — хай плачеш ти за мною.</p>
<p>Я новий обрій серцем угадав,<br />
Я віддаюся вільній переміні,<br />
Я полюбив поля молочно-сині.</p>
<p><em>1911-1918</em></p>

<div></div>