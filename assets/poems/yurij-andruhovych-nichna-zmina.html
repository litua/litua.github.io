Юрій Андрухович – Нічна зміна<p>Закіптюжений ангел живе у друкарні,<br />
наче промінь стрибає в дівочі люстерка,<br />
на губах залишає цілунки безкарні —<br />
безшелесний, мов тінь, і липкий, мов цукерка.</p>
<p>А за вікнами вечір, десята година,<br />
але ясно, як вдень, бо п’ятнадцяте червня.<br />
І любовна жага, аж якась голубина,<br />
засвітилась на площі, як відкрита харчевня.</p>
<p>І зібралось на дощ, і цвітуть парасолі —<br />
попід вікнами плавне народне гуляння,<br />
і цукрові блудниці пливуть в ореолі,<br />
а друкарня двигтить і гуде, мов ґуральня.</p>

<div>




</div>

<p>І тримає в собі цих легких полонянок,<br />
що мов сірі гілки виростають з машини,—<br />
щось літало над ними, в’язке, як серпанок,<br />
перетнувши повітря, мов тіло пташине,</p>
<p>щось крутилося тут, безпорадне й крилате!..<br />
І коли врешті змовкнуть вночі лінотипи,—<br />
розкриваються плечі, спадають халати,<br />
кольорові дівчата виходять під липи.</p>
<p>Заспокоєний ангел, покинувши чати,<br />
на рулонах паперу вкладається спати…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>