<p>Людські чуття — дозорці півзаснулі,<br />
Пташки з чавунним пір’ям на крилі.<br />
Відомо: люди в біополі —<br />
Кулі.<br />
Що котяться, не ходять по землі.</p>
<p>Ми лиш самі для себе є дворукі,<br />
А для астралу —<br />
Круглі, мов сонця.<br />
Що ми це ми — немає запоруки:<br />
Ніщо нам не відкрилось до кінця.</p>
<p>Отож далеких предків величаймо:<br />
У них точніше бачення було.<br />
Русалка? Є!<br />
А лісовик? Звичайно!.. Архангел?..<br />
В нього з полум’я крило.</p>
<p>Ранкове сонце справді має ліру,<br />
Бо то — золотоликий Аполлон…<br />
Хто це пізнав, той заповів нам віру<br />
Та образи між храмових колон.</p>

<div>




</div>

<p>Пошанувавши храмові закони,<br />
Прошу: нехай запам’ята читач,<br />
Що плями сонячні — це стадіони,<br />
Де велетні змагаються за м’яч.</p>
<p>Хоч я, між іншим, не якийсь проноза,<br />
Але ж верну потроху на своє:<br />
Якщо на небі не живуть без Воза,<br />
Тоді, напевне, і Візник там є.</p>
<p>І пригадавши зеківську турботу,<br />
Погомоню з Небесним Візником:<br />
Щоб я надвечір виповз із-за дроту —<br />
Зроби мене нарешті хоч жуком.</p>
<p><em>02.05.1981, Мордовія</em></p>

<div></div>