<strong>Павло Мовчан – Камінець </strong>
<p>Як можна так жити далеко і певно, —<br />
на нас-бо чекають спокуси недремні:<br />
пиття-забуття, і життя захлинальне,<br />
і день безберегий, і ніч сповивальна,<br />
заснеш — не прокинешся, ступиш — впадеш…<br />
Рости, як травина? Авжеж-бо, авжеж…<br />
На пожир пожежі, на поглум дощам?<br />
Зігнувшись, ламатись сухим пополам?<br />
Е, ні… Як же жити? З якого кінця?<br />
Дороги розмиті, беру камінця<br />
на певність, на міцність, на жорен-поріг,<br />
отак і живу, навпростець, без доріг,<br />
несу не в той бік, волочу камінець,<br />
і шиється слідьма цівкий ручаєць.<br />
Тягар добровільний обтяжує плоть,<br />
але ти не здалий його розколоть:<br />
долоні до нього навік приросли,<br />
весь вік не позбутись тобі кабали.<br />
Бо став валуном той камінчик дрібний,<br />
що взяв у дорогу, щоб певність зміцнить.<br />
Що далі, то глибше він в землю вгрузав,<br />
все важче було озиратись назад.<br />
Він суне і тягне тебе вдалечінь,<br />
і ти коло нього — як в полудень тінь…<br />
Зате маєш певність — гора кам’яна,<br />
проте під ногами гуде глибина,<br />
то краще за каменем далі іти,<br />
забувши про прірви, провали, мости;<br />
про те, що чим далі, тим глибшає слід,<br />
і суне той камінь до вічних воріт.</p>

<div>




</div>

<p>***</p>

<div></div>