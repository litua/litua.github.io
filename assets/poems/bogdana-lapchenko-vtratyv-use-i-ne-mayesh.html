<strong>Богдана Лапченко – Втратив усе і не маєш нічого натомість…</strong>
<p>Втратив усе і не маєш нічого натомість,<br />
Чорним мороком втома до себе згребе.<br />
Хто ж тепер буде слухать німого тебе?<br />
Хто з тобою разом полетить в чергову невагомість?<br />
Невагомість душі, що стоїть під прицілом любові,<br />
Невагомість закутих сердець і закоханих тіл –<br />
Все було. Чи зі мною літать не хотів,<br />
Чи не зміг приховати легких слідів леза і крові?<br />
Я б забрала тебе, на руках колисала б до ранку,<br />
Розказала б таки, що і небо блакитне співа.<br />
Але в тебе сьогодні занадто болить голова.<br />
Я залишу тебе. Попрощаюсь. Піду на світанку.<br />
Ти ніколи не бачив мене і, напевно, тепер не впізнаєш.<br />
Я не варта твоїх недописаних віршів.<br />
Не даруй мені, любий, слова, що для інших.<br />
Пам’ятай всі розмови: що, коли і кому обіцяєш.</p>

<div></div>