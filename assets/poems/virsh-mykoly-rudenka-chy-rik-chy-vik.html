<p>Чи рік, чи вік… І хто тебе прирік<br />
На цю самотність, котру не здолати?<br />
Хиріє мозок в колі недорік,<br />
А серце вбралось у мовчання лати.</p>
<p>Затиснутий між гір, як між сокир,<br />
Готуюся зустріти третю весну.<br />
А місяць дивиться в катунський вир<br />
Так само, як у Ворсклу чи у Десну.</p>

<div>




</div>

<p>Роки — мов у ярмі старі воли.<br />
Серед вершин похмура днина чахне.<br />
А в грудях щось обірветься, коли<br />
Від хмар полтавським яблуком запахне.</p>
<p>Щоб не злетіло слово з язика,<br />
Його, зрадливий, прикусити мушу.<br />
І тільки небо та гірська ріка<br />
Мені назустріч відкривають душу.</p>
<p><em>10.01.1986, Сибір</em></p>

<div></div>