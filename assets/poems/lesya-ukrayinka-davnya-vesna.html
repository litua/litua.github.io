<strong>Леся Українка – Давня весна</strong>
<p>Була весна весела, щедра, мила,<br />
Промінням грала, сипала квітки,</p>
<p>Вона летіла хутко, мов стокрила,<br />
За нею вслід співучії пташки!</p>
<p>Все ожило, усе загомоніло –<br />
Зелений шум, веселая луна!</p>
<p>Співало все, сміялось і бриніло,<br />
А я лежала хвора й самотна.</p>
<p>Я думала: «Весна для всіх настала,<br />
Дарунки всім несе вона, ясна,</p>
<p>Для мене тільки дару не придбала,<br />
Мене забула радісна весна».</p>

<div>




</div>

<p>Ні, не забула! У вікно до мене<br />
Заглянули від яблуні гілки,</p>
<p>Замиготіло листячко зелене,<br />
Посипались білесенькі квітки.</p>
<p>Прилинув вітер, і в тісній хатині<br />
Він про весняну волю заспівав,</p>
<p>А з ним прилинули пісні пташині,<br />
І любий гай свій відгук з ним прислав.</p>
<p>Моя душа ніколи не забуде<br />
Того дарунку, що весна дала;</p>
<p>Весни такої не було й не буде,<br />
Як та була, що за вікном цвіла.</p>
<p>1894 року.</p>

<div></div>