<strong>Дмитро Загул – Згадка (Хто косить під осінь отави)</strong>
<p>Хто косить під осінь отави,<br />
Осінні трави без роси,<br />
Той не жалкує минулої слави<br />
Ні полинялої краси.</p>
<p>Не слухай, що хочуть ворожки!<br />
Не квиль на біль!<br />
На межах зіноваті трошки,<br />
Волошки та кукіль.</p>
<p>Забуде панський білий череп<br />
Похилі верби, свій рідний герб!<br />
На волю випав нам жереб,<br />
А в серці – молот і серп.</p>

<div>




</div>

<p>Розбудимо всюди нечулих<br />
На мільйони – не гонів – миль…<br />
Хоч сон минулий степами блудить,<br />
Мов божевільний Шлеміль.</p>
<p>Навіщо понурі тіні:<br />
Петлюро, Денікін, Махно?<br />
Пройшло лихоліття руїни…<br />
Це було давно… давно.</p>
<p>Грає веселий вітер<br />
На струнах золотих,<br />
Що з наших дірявих відер<br />
Не ллється голод і тиф.</p>
<p>Що знову захований спокій<br />
Військовий мішок продер,<br />
І стали рішучими кроки<br />
Наших братів, сестер.</p>
<p>ІЗ ЗБІРКИ “НАШ ДЕНЬ”, З ЦИКЛУ “СУРМАЧ”</p>

<div></div>