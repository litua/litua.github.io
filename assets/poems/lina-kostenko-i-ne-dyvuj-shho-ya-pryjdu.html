<strong>Ліна Костенко – … І не дивуй, що я прийду зненацька</strong>
<p>… І не дивуй, що я прийду зненацька.<br />
Мені ще ж побороти переляк.<br />
На штурм Бастилій – просто. На Сенатську.<br />
А от до тебе – я не знаю як.<br />
Вже одпручалась гордістю і смутком,<br />
одборонилась даллю, як щитом.<br />
Як довго йшла до тебе, як нехутко,<br />
і скільки ще і сумнівів, і втом!<br />
Прийми мою понівечену душу,<br />
збагни й пробач мій безнемірний острах.<br />
Дай хоч на мить забути слово – «мушу»,<br />
це перше слово з букваря дорослих.<br />
Мені без тебе сумно серед людства.<br />
Вже людству не до себе й не до нас.<br />
А дика груша світиться як люстра.<br />
І чутно гомін тополиних трас…</p>

<div></div>