<strong>Павло Мовчан – Балада про пташку </strong>
<p>Замисленим запахом льон засинів,<br />
і вибухли соняхи — у далині,<br />
і певність на Вічність вода засвітила<br />
у нуртах глибоких, блакиті горнилах.<br />
Сиди, пий меди молоді з соломинки —<br />
дароване літо усім для зажинку.<br />
Нехай спочиває душа під вербою,<br />
що з дудки співкої зросла над тобою.<br />
Байдужий дударю, в порожньому вусі<br />
кропив’янка спить, посивівши у скрусі:<br />
їй сниться пучечок пташат незів’ялих<br />
і дзвін розсипний тонкогубих конвалій.<br />
Скрипалю, порожнє гніздо на долонях<br />
викруглює око, де крига холоне,<br />
а струни стеблин, що вп’ялися в зап’ястя,<br />
гнізду не дають із долоней упасти.<br />
Засуджений ким на німе однування,<br />
чому не зведеш ти одного питання,<br />
в якому зубів та іржі скреготання,<br />
в якому будяк чорно-хижо цвіте<br />
(туго в сувої загорнутий степ<br />
гуде безнадійною міддю щодня)<br />
і кличе, і кличе мале пташеня?<br />
Дударю, минуле не знає виснаги,<br />
пече печією, помножує спрагу,<br />
і кольором льону, і соняхом жовтим<br />
схиляє все нижче тебе до скорботи.<br />
І слово несправжнє, і думка зрадлива,<br />
коли, як відлуння, душа сиротлива.</p>

<div>




</div>

<p>***</p>

<div></div>