<strong>Павло Мовчан – В горах </strong>
<p><em>Агасі Айвазяну</em></p>

<div>




</div>

<p>Вповзали в долину конопляні хмари,<br />
тягуче-повільно, неначе вві сні.<br />
І світ твердокорий робився примарним,<br />
і вітер ловили хрести кам’яні…<br />
І відстань у часі сама скасувалась:<br />
пощезли всі свідчення, знаки віків…<br />
Вже час визначала у часі реальність<br />
рельєфністю змісту, конкретністю слів:<br />
хати, і хрести, і підошви граніту,<br />
і ми, ніби згустки повівтряні, тут,<br />
на грубій поверхні примарного світу,<br />
який переходив з нічого у ґрунт…<br />
А час — де він? В плоті? В свідомості? В чому?<br />
Із ґрунту у пустку тече? Чи навспак?<br />
Куди ми? Ізвідки? Із дому й додому?<br />
Який час на колір? Який він на смак?<br />
Солодкий? Як сік пирію в голоднечу.<br />
Прозорий? Як в квітні солодка роса…<br />
День щойно почавсь, та надходить вже вечір,<br />
прожилка вогню на очах вигаса.<br />
Понижчали хмари, вже видно лиш ноги,<br />
дерева у кімлі, в землі — камінці…<br />
Слухняно веде нас луската дорога<br />
у ніч, в невідоме, неначе сліпців.<br />
По пахощах прагнемо ми розгадати,<br />
в якому вже часі? І відстань яка<br />
між житлом та каменем чорним, рукатим,<br />
де шлях уривався і час спотикавсь…<br />
Запахло хлібами і маком розтертим,<br />
і хмару вгинали чиїсь голоси…<br />
Не видно облич, але чути, як вперто<br />
за кимось волочиться стьожка коси…<br />
І вирвалось з горла, мов корок: «Іване!» —<br />
По чунях тебе я впізнав… Чи це ти?<br />
Але ж… ти… поме… задзвеніло мовчання…<br />
І вийшли з туману широкі хрести.<br />
Від руху незримого мла затремтіла,<br />
у товщу вологи відлунок вхрясав,<br />
і раптом шугнуло метке щось над тілом —<br />
черкнувши об хрест, задзвеніла коса…</p>
<p>***</p>

<div></div>