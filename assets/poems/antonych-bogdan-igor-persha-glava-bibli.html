<strong>Антонич Богдан-Ігор – Перша глава Біблії</strong>
<p>Коли співав ще камінь, мали крила змії<br />
і Єва одягалась в черемхове листя,<br />
тоді буйніший і хмільніший вітер віяв<br />
і море сяяло під зорями сріблисто.</p>

<div>




</div>

<p>Коли із яблуні зірвала Єва місяць,<br />
у раї збунтувались буйногриві леви,<br />
Адамові сини по світі розійшлися,<br />
здвигаючи міста і тереми для Єви.</p>
<p><em>4 квітня 1935</em></p>

<div></div>