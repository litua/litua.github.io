<strong>Ліна Костенко – Астральний зойк</strong>
<p>Добридень, люди! Вбитий на снігу,<br />
я спам’ятався в зоряній пустелі.<br />
І все, що має на землі вагу,<br />
осипалось, як мертві імортелі.<br />
Там, на землі, щось падало, цвіло,<br />
було рожеве, синє і зелене.<br />
Мені вітри позичили крило,<br />
я бачив землю за віки від мене.<br />
Я натомився жити без душі.<br />
Нема на чому записати строфи.<br />
Усі арапи-предки й гармаші<br />
Кричать в мені зігрітися хоч трохи.<br />
Я сам не знаю, скільки тут пробув.<br />
Не хочу я ні вічності, ні слави.<br />
В безсмерті холодно. Я хочу в Петербург.<br />
Вдягтися в тіло і напитись кави.<br />
Там, на столі, лежить моє перо.<br />
Воно лежить, воно давно не пише.<br />
Я хочу вірші написати про –<br />
Про те, як вітер гілочку колише.<br />
Я хочу встати вранці, на зорі.<br />
Любити жінку, ждать листа з Одеси.<br />
Я хочу волі, волі!.. А царі?<br />
Я хочу жити, жити!.. А Дантеси?<br />
Я сто поем ще маю на меті,<br />
а я дивлюсь у вічі пістолету…<br />
В безсмерті холодно. І холодно в житті.<br />
О Боже мій! Де дітися поету?!</p>

<div></div>