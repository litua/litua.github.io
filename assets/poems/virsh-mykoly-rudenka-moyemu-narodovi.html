<strong>Микола Руденко – Моєму народові</strong>
<p>Народе рідний, степова стихіє,<br />
Безхитрісна, довірлива душа!<br />
Чому тебе, святого гречкосія,<br />
Так часто Божа ласка полиша?</p>
<p>Нелегко вжитись у твої потреби:<br />
Ти витворив республіку в часи,<br />
Коли вона хіба що лиш на небі<br />
Могла здобути сили та яси.</p>
<p>Погасла Січ, як вогнище в негоду,<br />
І не воскресла в полум’ї новім.<br />
Понад усе шануючи свободу,<br />
Ти опинився в рабстві віковім.</p>
<p>Та є твоєї долі власний човник,<br />
Що напрямку ніколи не ламав:<br />
Пишайся тим, що ти не завойовник —<br />
В неволі ще нікого не тримав.</p>

<div>




</div>

<p>Землі чужої не топтавши зроду,<br />
Свою стеріг із косами в руках.<br />
Пишайся цим, мій праведний народе,<br />
Бо то найвищий подвиг у віках.</p>
<p>Не той здолав, хто вилив більше крові<br />
Чи напустив на душі туману —<br />
Твоя могутність у твоїй любові<br />
До колосків на рідному лану.</p>
<p>Нові століття в тебе є по праву:<br />
Ти світ навчиш і сіяти, й косить,<br />
Бо та любов тобі дарує славу<br />
Яка живих і мертвих воскресить.</p>
<p>І людство, переймаючи науку,<br />
Збагне, чому в тернах твоє чоло:<br />
Ти є Месія, котрий терпить муку<br />
За гріх сусідський, за криваве зло.</p>

<div></div>