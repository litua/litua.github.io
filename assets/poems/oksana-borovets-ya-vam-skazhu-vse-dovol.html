<strong>Оксана Боровець – Я вам скажу: все доволі безболісно…</strong>
<p>Я вам скажу: все доволі безболісно.<br />
Треба лишень у той бік не дивитися,<br />
Де в переході вже:<br />
– Проліски!<br />
– Проліски!<br />
…так пропонують усміхнені витязі.</p>

<div>




</div>

<p>Ще не зійшло пріле небо по клаптику.<br />
Синя пелюстка краплиною падає.<br />
Гривня – пучечок. Розпродаж романтики.<br />
Диха’ весна чи на ладан, чи ладаном…</p>
<p>Хто ж кому скаже: неболісно-болісно.<br />
Кожен – петля перехожих мережива.<br />
Давить на п’яти невидиме колесо.<br />
– Дешево проліски!!!<br />
– Проліски дешево…</p>

<div></div>