<strong>Ольга Анцибор – Мамині чорнобривці</strong>
<p>Чорнобривці цвітуть біля хати,<br />
Ароматом п’янять білий світ,<br />
Їх старенька насіяла мати,<br />
Гріє мамину душу їх цвіт.</p>
<p>А душа у матусі як сонце,<br />
Випромінює море тепла,<br />
Бо вона – як у Всесвіт віконце,<br />
Бо вона як планета мала.</p>

<div>




</div>

<p>І на тій на планеті прекрасній,<br />
І в великому Всесвіті тім<br />
Дітям маминим тепло та ясно,<br />
Кожен має свій двір і свій дім.</p>
<p>І у кожнім дворі чорнобривці,<br />
Квіти ніжні, як Сонця гінці,<br />
Квіти й діти у мами щасливці,<br />
Бо плекали їх руки оці.</p>
<p>Бо любов їм і ласку давали,<br />
Клопіт весь переймали земний.<br />
Чорнобривці квітками кивали<br />
Сивій мамі вклонялись вони.</p>

<div></div>