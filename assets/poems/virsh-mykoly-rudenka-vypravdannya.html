<strong>Микола Руденко – Виправдання</strong>
<p>Даруй вологу, що тремтить на віях, —<br />
Я нею спрагле серце орошу.<br />
То ти свята для мене, то повія, —<br />
І ціле пекло я в собі ношу.</p>
<p>Обурення і радість, і тривога.<br />
І сни, що палять душу наяву…<br />
Моя любов, можливо, не від Бога,<br />
Як світ отой, де я тепер живу.</p>

<div>




</div>

<p>Люблю нерівно, як горить багаття,<br />
На котре падає нічна роса.<br />
Злились в одно молитви і прокляття,<br />
Болото й небеса.</p>
<p>Ми щедро випили з гіркої чаші,<br />
І нам ще вистачить того пиття…<br />
Та не шкодуй, бо навіть сварки наші —<br />
То прояви життя.</p>
<p>Хай будуть опіки. І ревнощі, і сльози.<br />
Нам від чужих зітхань — ні вигод,<br />
ні пожив.<br />
А хто й на старості собі шукає пози —<br />
Той тільки грав,<br />
Не жив.</p>
<p><em>02.11.1979</em></p>

<div></div>