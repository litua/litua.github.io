<strong>Павло Мовчан – У лузі </strong>
<p>Росою поглиблена пахолодь м’яти,<br />
високий туман поснував береги,<br />
де мнуть живокіст безшелесні лошата,<br />
роздмухані в лет — з молодої снаги.<br />
Чому це не спиться під небом відкритим<br />
і мулько лежиться на повсті трави,<br />
і хто це шепоче за мене молитву<br />
з єдиного слова-двозвука: «Живи…»<br />
Біліє рука, прохоловши на скроні,<br />
і пута шовкові біліють у ній,<br />
і тупають глухо натруджені коні<br />
в немірянім лузі, в його глибині.<br />
І вся вузькота, неспівмірність душевна<br />
з густим зорюванням на синьому тлі<br />
здрібнила тебе, наче макове зерня,<br />
поклавши в пожадливе лоно землі.<br />
І знову обійде тебе, обтолочить,<br />
досвітніми зблисками гнаний, табун,<br />
і знову ти винесеш з білої ночі<br />
зарошене жмуття конопляних струн.</p>

<div>




</div>

<p>***</p>

<div></div>