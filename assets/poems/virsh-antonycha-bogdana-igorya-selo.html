<strong>Антонич Богдан-Ігор –  Село</strong>
<p>Корови моляться до сонця,<br />
що полум’яним сходить маком.<br />
Струнка тополя тонша й тонша,<br />
мов дерево ставало б птахом,</p>

<div>




</div>

<p>Від воза місяць відпрягають.<br />
Широке, конопляне небо.<br />
Обвіяна далінь безкрая,<br />
і в сивім димі лісу гребінь.</p>
<p>З гір яворове листя лине.<br />
Кужіль, і півень, і колиска.<br />
Вливається день до долини,<br />
мов свіже молоко до миски.</p>

<div></div>