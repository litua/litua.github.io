<strong>Іван Драч – Баляда двох</strong>
<p>На вогкім зіллі руки білі<br />
(І сонми дум, і думні сни…)<br />
Так дихали, так тихо вміли<br />
Приспати тіні тишини.</p>
<p>Ошатна, золота, пахуча —<br />
Вона лежала в головах,<br />
Як наша доля неминуча,<br />
І сон вина нам доливав.</p>
<p>Та крила стиглої печалі<br />
Мене зманили по ночах,<br />
І дико лебеді ячали,<br />
Щоб я кричав, а не мовчав.</p>

<div>




</div>

<p>Здавалось: на вітрах любові,<br />
Коли нас шал, як шквал, несе,<br />
Я не кохав — шукав я слово,<br />
А в слові вибухне усе!</p>
<p>Я чув крізь сон, як тихо плаче<br />
Твоя зоря в моїх очах,<br />
Так вистигла пекельна вдача,<br />
Свідома слова, як меча.</p>
<p>Встає, холодне і прокляте,<br />
А тиша жде його німа…<br />
І мусиш слово розстріляти,<br />
Бо в серці мужності нема.</p>

<div></div>