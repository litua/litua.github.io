<strong>Павло Мовчан – Будяки </strong>
<p>Примарні, сухі, прямостійні, незламні<br />
пробились крізь товщі дощів та снігів…<br />
Як свідчення вічні чи спогади давні,<br />
вичісує вітер насіння з голів.<br />
І літо згорнувши у пам’ять дводільну,<br />
мичкастим корінням вчепившись у ґрунт,<br />
немов нагадали, що всі ми не вільні,<br />
що наше коріння незриме — отут.<br />
Ми голови їм обтинали лозою,<br />
косили, топтали, палили колись,<br />
щоб натяків жодних на рівність з травою,<br />
щоб погляд летючий не падав униз.<br />
Але навздогони карлюччя, як стріли,<br />
щіткасто летіло, занозячись в кров,<br />
і юні тіла навесні зеленіли,<br />
коріння на п’ятах росло що не крок.<br />
На стовбурі тіла хитались розлого<br />
близнючно-однакові три голови:<br />
і важко ставало висмикувать ноги,<br />
що в землю вростали корінням трави.<br />
Одна голова лише сонце і пасла,<br />
а друга ловила очима стежки,<br />
а третя, назад озираючись в страсі,<br />
дивилась, як слідьма летять карлючки.<br />
Вона, запримітивши лезо лозини,<br />
втискалась у плечі, а ті ж — навпаки,<br />
тяглися угору на шиях зміїних —<br />
не голови, ні, а важкі будяки.<br />
І джміль застережливо журно кружляє,<br />
сіда почережно на вінчики віч,<br />
проте вже свиськоче лоза гостролеза<br />
і падають голови, стяті із пліч.</p>

<div>




</div>

<p>***</p>

<div></div>