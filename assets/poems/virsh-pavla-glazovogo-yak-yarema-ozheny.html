<strong>Павло Глазовий – Як Ярема оженився</strong>
<p><em>Весела новела</em></p>
<p>Почалася дуже просто історія наша.<br />
Жили собі, поживали Ася і Аркаша.<br />
Той Аркаша був вертлявий, спритний та завзятий.<br />
На ходу він, як то кажуть, вмів підметки рвати.<br />
А квартири молодята власної не мали.<br />
У якоїсь удовиці закуток наймали.</p>
<p>І жив собі недалечко холостяк Ярема.<br />
Була в нього світла, гарна квартира окрема.<br />
— Не люблю я, — говорив він, — з жінками возиться.<br />
Не женився і ніколи не буду жениться.<br />
Жінці ж треба купувати брошки та браслети…<br />
Краще їстиму в їдальні вчорашні котлети.</p>
<p>Здибав якось на дорозі Аркаша Ярему<br />
І затіяв з ним розмову на слизеньку тему.<br />
— Ти людина одинока, то продай нам хату.<br />
Торгуватися не буду, дам хорошу плату.<br />
— Геть! — обурився Ярема. — Відчепись від мене!<br />
Хто дозволись продавати? Це ж добро казенне.</p>

<div>




</div>

<p>— Не шуми, — сказав Аркаша. — Зробимо без риску.<br />
Можеш гроші взяти зразу, тільки дай розписку.<br />
Нам з тобою закрутити фокус доведеться.<br />
Хай зі мною моя Ася в загсі розведеться,<br />
А за тебе вийде заміж. Ти її пропишеш,<br />
Потім, ніби посварившись, ти її залишиш.<br />
Поживеш так для проформи тижнів три-чотири,<br />
А там тебе моя Ася випише з квартири.</p>
<p>Взяв Ярема кляті гроші, чималеньку суму.<br />
Провернули все по плану, легко і без шуму.<br />
Через місяць до Яреми завітав Аркаша.<br />
— Що ж, — говорить, — вимітайся, це квартира наша. —<br />
А Ярема зуби скалить, крутить головою.<br />
— Це ти звідси вимітайся, котись ковбасою!<br />
Я ж по вуха закохався. Бувша твоя Ася<br />
Мені страшно полюбилась, до душі прийшлася. —<br />
Тут і Ася обізвалась: — Соблюдай культуру,<br />
Бо ми можем подзвонити у прокуратуру.<br />
Прокурор тобі покаже, він тебе проучить.<br />
Мене тепер з Яремою тільки смерть розлучить.</p>
<p>Йшов по вулиці Аркаша, від вітру хитався,<br />
Мов сліпий, на перехожих часто натикався.<br />
Гроші ляснули, і втратив Асю найдорожчу.<br />
А Ярема жінку має й гарну житлоплощу.</p>

<div></div>