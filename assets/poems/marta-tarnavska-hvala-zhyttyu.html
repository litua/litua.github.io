<strong>Марта Тарнавська – Хвала життю</strong>
<p><em>Моїй вічно молодій Бабуні,</em><br />
<em> Михайлині Чайковській, в її 75-тиліття.</em></p>
<p>На фотокарточці далекий світ:<br />
під капелюхом віденської моди<br />
ховає ґрацію своєї вроди<br />
дівчатко, що йому п’ятнадцять літ.</p>
<p>Воно не знає ще доріг життя,<br />
що виписані в паспорті у долі:<br />
екстаз кохання, іспитів недолі,<br />
ні болю, що не має забуття.</p>
<p>Та вже горить в очах ?lan vital,<br />
наснага для далекого маршруту,<br />
лік на апатію — життя отруту,<br />
що роз’їдає, як іржа метал.</p>

<div>




</div>

<p>Це — щедрого буття простий секрет,<br />
це — паливо нестримного горіння,<br />
що над кордони, понад покоління<br />
людського серця розіпне намет.</p>
<p>Щодень вестиме чарівний рушій<br />
у свіжість досвіду, у свіжість думки,<br />
і вічну молодість віддасть в дарунку<br />
за благородну повноту душі.</p>
<p>Їсть фотокартку ненаситний час,<br />
присипав попіл звалища імперій —<br />
— в живих очах, не тільки на папері,<br />
?lan vital і досі не погас.</p>
<p>Закон життя — безперебійний рух:<br />
вся радість в будуванні, не в споруді.<br />
Свою любов, свій труд віддавши людям,<br />
плекаєш власний вічно юний дух.</p>
<p>1965</p>

<div></div>