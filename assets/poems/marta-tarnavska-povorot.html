<strong>Марта Тарнавська – Поворот </strong>
<p>Мов гість, приходить довгожданий час<br />
і — як колись на мрій аеродромі —<br />
гарячим серцем я вітаю вас,<br />
мої далекі рідні незнайомі.</p>
<p>І, мабуть, ліпше, як не буде слів:<br />
дозвольте, що піду я між каштани,<br />
послухаю, як гомонить Поділ,<br />
на камені історії пристану.</p>
<p>Піду, щоб у провулків глибині,<br />
як метушня буденна вже засне там,<br />
знайти той спомин, що на серця дні<br />
лежить забутий, мов стара монета.</p>

<div>




</div>

<p>Піду, щоб в молитовній самоті<br />
зустріти місто це благословенне,<br />
куди пливли, несхопні, наче тінь,<br />
думки мої болючі і натхненні.</p>
<p>Куди — до цих золотоверхих веж,<br />
немов мости, такі, як на Дніпрі є,<br />
вели шляхи із чужини безмеж:<br />
гірка печаль і непокірні мрії.</p>
<p>Пробачте, друзі: я багато літ<br />
була в дорозі до старого міста,<br />
де у провулках тишина століть,<br />
де у святинях мудрість урочиста.</p>
<p>Я питиму містерії вино<br />
з фонтану мрій, що їх не зрозуміти.<br />
— А місто, наче бачене давно:<br />
старий знайомий, що плекає міти.</p>
<p>1954</p>

<div></div>