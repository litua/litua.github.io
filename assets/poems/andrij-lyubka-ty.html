Андрій Любка – Ти<p>Ти – мій терновий вінок,<br />
Після закінчення снігопаду<br />
все виглядає по-іншому:<br />
Гроші, дерева, вікна, тим часом Голгофа височіє настільною<br />
Лампою над твоїм конспектом, тіні<br />
Подовжуються, після закінчення снігопаду простір<br />
Втрачає об?ємність, насиченість, а годинник іде<br />
Ніби в іншу сторону, до минулого листопаду, просто небо<br />
Не в силах тримати весь тягар твоєї юності, просто<br />
Дорожчають квіти, ціни на мобільний зв?язок теж<br />
Нестабільні, дихання – мій землетрус.</p>
<p>Ти в снігопаді залишишся, я в листопаді, часто назва не<br />
Співпадає з фактами, дійсністю, так само твоє життя не<br />
Співпадає з моїм, зникнення мух із твоєї стелі вже<br />
Несуттєве, вітер значно спонтанніший за пориви зв?язків<br />
З колишніми, відшуковувати слова –<br />
Це ніби згрібати опале листя, спалювати сумніви і<br />
Застарілі світлини, саме тому час від часу продовжую<br />
Свої щоденні ігри з дияволом, смс-переписку з<br />
Тобою, власні вірші.</p>
<p>Ти дуже часто трапляєшся в мені у вигляді слова,<br />
Теоретично я розумію тебе парою після дощу, бо<br />
Щодня випаровуєшся з моїх судин, не даєш мені дихати,<br />
Саме тому буду забагато курити, вмащувати в твоє тіло<br />
різноманітні креми й настоянки, давай будемо довго<br />
мовчати, не дивитися в очі, ми ж бо закинуті в різні галактики,<br />
спогад про твоє волосся волочиться за мною кометою,<br />
ти залітаєш на мою орбіту – я починаю вмирати.</p>
<p>Ти – це час, коли відчуваєш всі м?язи, нервові зриви,<br />
Перенапруження серця, ти – це минулий час, який заливаю<br />
Алкоголем, асоціації між тобою й майбутнім відсутні, бо<br />
Хіба можливе майбутнє, якщо не було минулого, якщо<br />
Не було снігопаду, якщо просто не було віршів.</p>

<div>




</div>

<p>Ти – моя інквізиція, спалюй мене і пали човен у морі,<br />
Спалюй мої вірші, саме тому останнім часом постійно кидаю<br />
Пити, граю в азартні ігри, саме тому багато читаю, саме<br />
Тому ти трапляєшся рідко, саме тому стараюся вижити, саме тому.</p>
<p>Ти – це стіни моєї кімнати, навіть якби я не народився,<br />
Елементи архітектури зберігали б свою форму, запах; до<br />
Речі, про запах: чітко бачу шлейф твоїх парфумів на своєму<br />
Ліжку, так само бачу твоє волосся на своєму одязі, я не<br />
Погоджуюся з цим, чуєш?, не погоджуюся!, чуєш, бо стіни<br />
Не мають права впливати на мій світогляд, там, де я жив,<br />
Завжди було багато книжок, завжди були великі вікна, були<br />
Картини, багато сміття, саме тому часом хочу кохатися<br />
З тобою в порожній кімнаті, на холодній підлозі, на<br />
Підвіконнику, на стосах книжок, хочу приносити тобі<br />
Воду, свіжі газети, цигарки.</p>
<p>Хочу витрачати на тебе час, читати тебе, як книгу,<br />
Вдихати твій запах, як пару після дощу,<br />
обмінятися з тобою сухожиллями;<br />
Мої шершаві долоні, мої прокурені нутрощі, мої<br />
Запалені очі – наслідок вихору співпадінь, що оточують тебе,<br />
Я тримаю тебе за руку, ні про що не думаю,<br />
Хочу їхати в поїзді,</p>
<p>Ти- це тунель від мене і до моїх справ, ти<br />
Просто машина часу, отож пали і з’їдай мій запах, я<br />
відшукаю твої сліди на снігу, у собі, якби ти була справжньою,<br />
я зміг би тебе знайти, я досі шукаю, а ти приходиш сама,<br />
роздягаєшся і зранку зникаєш, ти – це сон чи моя покута<br />
за всі гріхи, за всю печаль, за.</p>
<p>Мої локомотиви летять у невідому сторону, у перманентні<br />
Пошуки колії, в пошуках шлагбауму, який зупинить<br />
Мене на межі переходу в неіснування,<br />
В тебе,<br />
В повітря.</p>
<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>