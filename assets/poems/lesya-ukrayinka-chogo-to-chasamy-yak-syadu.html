<strong>Леся Українка – «Чого то часами, як сяду за діло…» </strong>
<p>Чого то часами, як сяду за діло<br />
Або як вже працю кінчаю я сміло,<br />
Не раз се на мене, мов хмара яка,<br />
Спадає сумная задума тяжка?</p>
<p>Така то задума спиня мою руку,<br />
Що людськую бачу кругом себе муку,<br />
Недолю та сльози – і думка зрина:<br />
Нащо тут здалася ся праця дрібна?..</p>

<div>




</div>

<p>Недолі й дотепніші люди не вбили,<br />
Що ж з нею подіють слабі мої сили?<br />
І кидаю пращо, бере мене жаль –<br />
Та друга вже думка розважить печаль:</p>
<p>Все ж, може, ся пісня якую людину<br />
Розважить успіє хоч би на хвилину,<br />
І щиро промовленим словом моїм<br />
Збуджу огонь я у серці чиїм.</p>
<p>А може, й пожиток який з того буде,<br />
І з праці моєї скористають люде…<br />
І знов мені зваги в душі прибуло,<br />
І знов я за діло, підвівши чоло!</p>

<div></div>