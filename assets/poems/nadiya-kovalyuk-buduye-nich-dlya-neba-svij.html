<strong>Надія Ковалюк – Будує ніч для неба свій гарем</strong>
<p>Будує ніч для неба свій гарем<br />
Із зір-іскринок, вічних полонянок,<br />
Що мерехтять, як тисячі знамен,<br />
Аж поки їх не викраде світанок.</p>
<p>Виконують громи небесний хіт,<br />
Симфонія дощів мене чарує…<br />
Як лицарі, збираючись в похід,<br />
Дерева одягають листя-збрую…</p>
<p>А я-до щастя міряю стежки,-<br />
Вони ж такі безмежні і безкраї…<br />
Шукаю свою долю крізь роки,<br />
Як макову зернину в короваї.</p>

<div>




</div>

<p>Звучить небесна музика в дощах…<br />
Чомусь у світі так вже повелося:<br />
Шукаєш долю- у чужих руках,<br />
Коли в своїх долонях-пізня осінь.</p>
<p>Ти чуєш, доле, музику дощу?…<br />
У пошуках свого земного раю-<br />
До тебе стежку я таки знайду,<br />
Ти тільки дочекайся, я благаю…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>

<div></div>