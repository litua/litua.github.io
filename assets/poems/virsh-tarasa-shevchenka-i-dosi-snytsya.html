<strong>Тарас Шевченко – І досі сниться…</strong>
<p>І досі сниться: під горою,<br />
Меж вербами та над водою,<br />
Біленька хаточка. Сидить<br />
Неначе й досі сивий дід<br />
Коло хатиночки і бавить<br />
Хорошеє та кучеряве<br />
Своє маленькеє внуча.<br />
І досі сниться: вийшла з хати<br />
Веселая, сміючись, мати,<br />
Цілує діда і дитя,<br />
Аж тричі весело цілує,<br />
Прийма на руки, і годує,<br />
І спать несе. А дід сидить,<br />
І усміхається, і стиха<br />
Промовить нишком: «Де ж те лихо?<br />
Печалі тії, вороги?»<br />
І нищечком старий читає,<br />
Перехрестившись, Отче наш.<br />
Крізь верби сонечко сіяє<br />
І тихо гасне. День погас,<br />
І все почило. Сивий в хату<br />
Й собі пішов опочивати.</p>

<div>




</div>

<p><em>[Перша половина 1850, Оренбург]</em></p>

<div></div>