<strong>Павло Мовчан – З косою по траву </strong>
<p>Росте трава, не знаючи чому,<br />
втішаючись єдино своїм зростом,<br />
пронозить камінь, виповза на мур,<br />
корінням маца перетлілі кості.<br />
Росте трава, не знаючи куди,<br />
на косогір видряпуючись вперто,<br />
і визирає клоччя бороди<br />
із щілин жител, замкнутих стоперсто.<br />
Трава росте під стопами у нас,<br />
підступно-тихо викрадає простір<br />
і, непомітно взеленивши час,<br />
підносить вгору свої пера гострі…<br />
Я косу взяв, узяв стару ряднину,<br />
вкосив трави і притоптав щетину,<br />
плече змінив, вагу трави відчувши,<br />
розворушивши спогади пастуші…<br />
Як це було недавно чи давно:<br />
оточені високим бур’яном,<br />
ми повзали, змикаючи щілини,<br />
щоб жити попід листям мурашино…<br />
Цідився запах з утлої ряднини —<br />
я ніс траву накошену додому…<br />
Людокомахи ми тоді були,<br />
час не діливсь на куряву хвилин,<br />
був тільки день суцільний, сонцеповний —<br />
по жилах сік бродив зеленокровний.<br />
Тягар мені довжив до хати шлях,<br />
намулявши попруги на плечах,<br />
я ніс траву…<br />
Мене трава несла,<br />
і помахом зеленого крила<br />
я переносивсь з обрію на обрій.<br />
Трава рівняла простір многогорбий,<br />
щоб змить минуле хвилями тепла.<br />
Відкинувши від тіла зайві руки,<br />
ширяв над степом вільно, без спонуки,<br />
не чуючи в собі жала стебла.<br />
Я жив травою в трав’яній колисці,<br />
і зазирали хмари трав’янисті<br />
в росини віч, у пам’ять джерела.<br />
Я силувавсь що-небудь пригадати…<br />
Коса… Рядно і жили перетяті…<br />
Зшиває губи трав’яна стріла.</p>

<div>




</div>

<p>***</p>

<div></div>