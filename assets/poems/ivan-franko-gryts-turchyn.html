<strong>Іван Франко – Гриць Турчин</strong>
<p>Муштруйся, рекруте-небоже,<br />
Слізьми оружжя обливай!<br />
Хились, корись, а тільки, брате,<br />
Оружжя з рук не випускай!<br />
Учись владати ним, учися<br />
Стріляти цільно і в лице<br />
Безстрашно смерті заглядати:<br />
Важкого бою час іде.<br />
Прийдесь за правду твердо стати<br />
Хлоп в хлопа і плече в плече,<br />
Прийдесь на ворога стріляти,<br />
І кров рікою потече.<br />
На віковічную неволю,<br />
Пониження і гнет твердий,<br />
На зло, що, наче гадь несита,<br />
Ссе кров із людськості грудий,<br />
Прийдесь стріляти й не одному<br />
Життя покласти в боротьбі.<br />
Учися ж, рекруте, хоч прикро<br />
Не раз приходиться тобі!<br />
Учись, щоб був ти сильним мужем,<br />
Як засвітає день новий!<br />
Учись, щоб в ряд ти став готовим,<br />
Як крик роздасться бойовий!</p>

<div>




</div>

<p>7 апреля 1880</p>

<div></div>