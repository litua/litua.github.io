<strong>Іван Франко – Сідоглавому</strong>
<p>Ти, брате, любиш Русь,<br />
Я ж не люблю, сарака!<br />
Ти, брате, патріот,<br />
А я собі собака.</p>
<p>Ти, брате, любиш Русь,<br />
Як хліб і кусень сала, –<br />
Я ж гавкаю раз в раз,<br />
Щоби вона не спала.</p>
<p>Ти, брате, любиш Русь,<br />
Як любиш добре пиво, –<br />
Я ж не люблю, як жнець<br />
Не любить спеки в жниво.</p>
<p>Ти, брате, любиш Русь<br />
За те, що гарно вбрана, –<br />
Я ж не люблю, як раб<br />
Не любить свого пана.</p>

<div>




</div>

<p>Бо твій патріотизм –<br />
Празнична одежина,<br />
А мій – то труд важкий,<br />
Гарячка невдержима.</p>
<p>Ти любиш в ній князів,<br />
Гетьмання, панування, –<br />
Мене ж болить її<br />
Відвічнеє страждання.</p>
<p>Ти любиш Русь, за те<br />
Тобі і честь, і шана,<br />
У мене ж тая Русь –<br />
Кривава в серці рана.</p>
<p>Ти, брате, любиш Русь,<br />
Як дім, воли, корови, –<br />
Я ж не люблю її<br />
З надмірної любови.</p>

<div></div>