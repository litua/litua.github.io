<strong>Олександр Олесь – “В Вас стільки сонця золотого…”</strong>
<p>В Вас стільки сонця золотого,<br />
Блакиті чистої, тепла, —<br />
Неначе з краю чарівного<br />
Вас хвиля моря принесла.</p>

<div>




</div>

<p>І як Ви можете тут жити,<br />
Серед безлюдних цих пустель,<br />
Промінням серця свого гріти<br />
Граніт холодний мертвих скель!!</p>
<p>Чи принесли Вас крила хвилі,<br />
Щоб Ви світили в сизій млі,<br />
Щоб люде вірили, терпіли<br />
І ждали сонця на землі.</p>
<p><em>18 вересня 1941 р.</em></p>

<div></div>