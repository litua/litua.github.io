<strong>Тодось Осьмачка – Незмінність</strong>
<p>Прозорого серця висока погода<br />
сьогодні пустила над світом плисти<br />
тонесенькі хмари, відбивши їх в водах<br />
баварських озер, мов з латаття листи.</p>
<p>Налиті живицею сосни рожеві<br />
малої гіллячки не рушать ніде,<br />
бо тиша у лоно щасливому дневі<br />
від Альпів далеких незримо іде.</p>
<p>І кожного дерева стовбур порою<br />
дзвенить, мов струна, що зачула смичок<br />
коли відривається тільки вагою<br />
і падає вниз крізь гілляки сучок.</p>

<div>




</div>

<p>І жодного птаха з прив’ялого зілля<br />
не чути чогось в нерухомім бору,<br />
і навіть на луках тримає неділя<br />
урочисту тишу, мов гори, стару.</p>
<p>І тільки з-за лісу із палої брості<br />
кричать у баварів уперто півні,<br />
які віщували і щастя і гості<br />
в далекій черкаській моїй стороні.</p>
<p>А що вони значать тепер в блуканині?<br />
Вже певно не те, що співанням раніш,<br />
коли і кімнати не маю я нині<br />
без свідків чужих прочитати хоч вірш.</p>
<p>Не те тут говорить і сміх для привіту,<br />
й душа у молитви вже, певно, не та,<br />
і тільки на тлі безконечного світу<br />
та сама і незмінна моя самота…</p>

<div></div>