<strong>Павло Мовчан – “Блакитне додалося до блакитного…” </strong>
<p>Блакитне додалося до блакитного<br />
і засмутилося —<br />
пригадалось літо,<br />
мов протяжний поклик.<br />
Ти — на піску!<br />
А погляд закороткий,<br />
щоб тебе торкнутись…<br />
Та що слова?<br />
Я розповім руками<br />
про жалі минущі, немов сліпець.<br />
Хай розповідь недовга,<br />
мов отрути шлях до серця, люба…<br />
Життєву рану я губами стисну,<br />
щоб сіль не сипалась<br />
і час не запікався.<br />
Я йшов на десять літ попереду,<br />
щоб вивихнуту душу привчить до муки,<br />
болем призвичаїть.<br />
І наповнить очі не далечінню,<br />
а зеленим світом…<br />
І озирнувся — ти слідком ступала,<br />
печальноока,<br />
і співала «гулі»…<br />
О невсипуща муко!<br />
Я шкребу долоні —<br />
та виступають плями<br />
твого тепла, присутності твоєї.<br />
А до мойого зору додався твій,<br />
а слово ввійшло в слово<br />
і заніміло,<br />
чуєш?!</p>

<div>




</div>

<p>***</p>

<div></div>