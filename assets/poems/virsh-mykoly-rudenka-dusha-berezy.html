<strong>Микола Руденко – Душа берези</strong>
<p>Нас — океан. Але ж кому у спадок<br />
Дісталось істини святе зерно?<br />
Якщо життя лише сліпий випадок —<br />
Яким безглуздям робиться воно!</p>
<p>Я не просив його собі в дарунок<br />
На цій землі, де навіть Слово — крам,<br />
А переможець той, для кого шлунок —<br />
Носій всіх істин і єдиний храм.</p>
<p>Ні, не просив. Хто ж вирішив за мене,<br />
Де спалахне і згасне “я” моє?<br />
Навіщо самоспалення щоденне,<br />
Котре на нашій мові — житіє?..</p>
<p>Отак я думав. А тим часом крига<br />
Спливла у безвість з рідної ріки.<br />
В засніжені ліси прийшла відлига,<br />
Поволі набубнявіли бруньки.</p>

<div>




</div>

<p>І виявом палкої антитези,<br />
Загорнута у шаль із туману,<br />
Прийшла в мій дім жива душа берези,<br />
Щоб я прокинувсь від лихого сну.</p>
<p>Коли я ворушивсь — вона щезала,<br />
Хоч серцем відчував: десь тут була.<br />
Вона мені нічого не сказала —<br />
Лише торкнулась віялом чола.</p>
<p>Мов Дух Зорі невидимим галуззям<br />
Обплів і тихо загойдав мене.<br />
Життя вже не здавалося безглуздям:<br />
Воно не випадкове й не земне.</p>
<p>Душа берези зникла серед жита —<br />
Лишився одсвіт білої кори.<br />
Та я вже не питав, для чого жити —<br />
Я знав це так, як знають явори.</p>
<p><em>08.04.1981</em></p>

<div></div>