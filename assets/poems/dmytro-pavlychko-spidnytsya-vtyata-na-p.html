<strong>Дмитро Павличко – “Спідниця, втята на півслові…” </strong>
<p>Спідниця, втята на півслові,<br />
Неначе тятива туга,<br />
І ліфчика дзвінки шовкові,<br />
Де схована грудей жага,<br />
І погляд, що шукає цілі,<br />
Брат ятагана й батога,<br />
І зуби, як сніжинки, білі,<br />
І млосна на устах юга…</p>

<div>




</div>

<p>І я хмелію. Та не дуже,<br />
Кажу собі – це не вона!<br />
Це так із мене жарти струже<br />
І вже невперше – сатана!<br />
Борюсь! А після перемоги,<br />
Як лежемо вже ледь живі,<br />
Намацую маленькі роги<br />
Під косами на голові.</p>
<p>***</p>

<div></div>