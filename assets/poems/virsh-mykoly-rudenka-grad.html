<strong>Микола Руденко – Град</strong>
<p>На Україні град — так радіо сказало.<br />
Я ж те на свій копил зобразити берусь:<br />
Націлившись на Буг, сичить вогняне жало —<br />
Горинич–Змій летить на Україну–Русь.</p>
<p>Мов дзвін, озвався дуб.<br />
Шумить зелена парість,<br />
Де семеро голів стирчать із туману.<br />
Змій дихає вогнем: з одних здирає старість,<br />
А інших, молодих, вбирає в сивину.</p>
<p>Дівча жене гусей: гиля, гиля до двору.<br />
Я придивляюся: чи це, бува, не ти?…<br />
Змістилися часи: в твою дитячу пору<br />
Таким, як був тоді, я прагну увійти.</p>

<div>




</div>

<p>Тобі поворожить на намистинках граду?<br />
Приходь, не страшно нам під грушею в саду.<br />
Градинок назбирай — і Змій тебе не вкраде;<br />
І тільки я один у сни твої прийду.</p>
<p>Щоб спокій панував у відданому серці,<br />
Щоб дух тверезості тебе тримав завжди —<br />
Градинки зберігай в чарівному відерці,<br />
А в небезпечну мить до тіла приклади.</p>
<p>Не бійся самоти — лиш нею ми багаті.<br />
Сховайся і заплач, коли впаде журба.<br />
Ох, ті Гориничі…<br />
— Зальотники вусаті.<br />
Від них не вбереже дитяча ворожба.</p>
<p>На Україні град — так радіо сказало.<br />
Немов гірська гарба, гуркоче сизий грім.<br />
А тут, за ґратами, встає вечірнє гало —<br />
Як рама золота із образом твоїм.</p>
<p><em>08.12.1979</em></p>

<div></div>