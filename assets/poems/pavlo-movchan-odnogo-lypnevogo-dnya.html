<strong>Павло Мовчан – Одного липневого дня </strong>
<p>Суниці я збирав на дні окопу,<br />
там наскрізь тишу стелюх-мох прошив,<br />
липневий вітер тихо, одностопо<br />
ходив ізбоку й глицю порошив.<br />
Про смерть ані півслова, ні півмислі:<br />
ні натяку, ніякого знаку.<br />
Солодкий жар вуста мені розтиснув,<br />
липневим духом згускнув у ковтку.<br />
І подив брав — хіба тут смерть можлива<br />
під мудрим спокоєм беззахисних дерев,<br />
коли мураха навіть й та щасливо<br />
суничний жар подячливо бере!<br />
І мох стелючий в тиші несмертельній<br />
густрішає, жовтіша… вже, як мед…<br />
Ізвідки брязкіт зрине вогнестрельний<br />
і реготне безглуздо кулемет?..<br />
Все раптом згіркло, на губах вуглини,<br />
розверзлись чорно пам’яті глибини,<br />
і, скорчившись, стискаючи живіт,<br />
крізь пляму крові глянув я на світ:<br />
весь ліс горів, у вирі вогняному<br />
побачив я обличчя так знайоме,<br />
що, видихнувши попіл із грудей,<br />
я крикнув од дитинства до людей:<br />
— Це ж батько мій… Це ж батечко… Невже<br />
від кулі крик мій та й не вбереже<br />
його долоні, щедрі на тепло,<br />
і незасмагле облітку чоло,<br />
і повні сміху, мови повні губи —<br />
невже ж не захищу його від згуби?.. —<br />
Я вирвав мох, добувшися до глини,<br />
і вигорнув пригашені жарини,<br />
на руки свої глянув — кров… чи сік<br />
збіга тоненько… О двадцятий вік!<br />
Надшвидкісний, надболісний, великий, —<br />
весь час живеш на грані тиші й крику.<br />
І жодної хвилини забуття,<br />
що спокій твій з окопного життя.</p>

<div>




</div>

<p>***</p>

<div></div>