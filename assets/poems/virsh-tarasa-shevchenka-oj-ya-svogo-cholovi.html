<strong>Тарас Шевченко –  Ой я свого чоловіка</strong>
<p>Ой я свого чоловіка<br />
В дорогу послала,<br />
А од шинку та до шинку<br />
Стежечку топтала.<br />
Та до куми заходила<br />
Пшона позичати,<br />
Отих дітей годувати<br />
В нетопленій хаті.<br />
І нагодувала,<br />
І спати поклала,<br />
Сама пішла до дяка<br />
Добувати п’ятака,<br />
Та й заночувала.<br />
А із Криму чоловік<br />
Ледве ноги доволік.<br />
Воли поздихали,<br />
Вози поламались,<br />
З батіжками чумаченьки<br />
Додому вертались.<br />
Увійшов у хату,<br />
Ударивсь об поли:<br />
Лазять діти у запічку<br />
Голодні і голі.<br />
«А де ваша, діти, мати?» –<br />
Сердешний питає.<br />
«Тату! тату! наша мати<br />
У шинку гуляє».</p>

<div>




</div>

<p><em>[Друга половина 1848, </em><em>Косарал]</em></p>

<div></div>