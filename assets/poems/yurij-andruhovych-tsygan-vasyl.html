Юрій Андрухович – Циган Василь<p>На чужих наречених — пояси, мов табу.<br />
Зостаєшся один і над глиною постиш…<br />
Вилітає на площу нічний табун —<br />
скільки збіглося коней до тебе на посвист!</p>
<p>Що ж, коли не скрипаль, то бодай конокрад!..<br />
З кольорової глини вдавай амазонок —<br />
щось горить над чолом (а чолом як Сократ)<br />
і ростуть монументи, мов ліси, щосезонно —</p>
<p>стільки плоті пром’яв, ніби грек-ворожбит,<br />
і промацав натуру в ключиці й гомілці,<br />
щоб украсти в природи цей тупіт копит<br />
і спізнати тотожність у дівці і гілці,</p>

<div>




</div>

<p>щось міняв, кочував, покидав сам себе,<br />
полишивши у парку ставкових купальниць<br />
(там ще й досі одна романтично гребе),—<br />
все просте, все смішне, як наслинений палець.</p>
<p>Тільки небо спливає дощами на склі —<br />
і жбурляєш під ноги осілі потреби.<br />
Все змішалось: робота, і глина, і хліб.<br />
Мов на площу табун, вилітаєш із себе.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>