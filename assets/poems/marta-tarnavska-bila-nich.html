<strong>Марта Тарнавська – Біла ніч </strong>
<p>Ніч тиха прийшла і свята,<br />
мов молитва, така врочиста.<br />
Воістину, Боже дитя<br />
народилося в цьому місті.</p>

<div>




</div>

<p>Прийшла зачарована ніч,<br />
мов в дитинстві почута казка,<br />
і світиться людям із віч<br />
братолюбія тепла ласка.</p>
<p>Блищить на ялинці горіх<br />
і такий же на небі місяць —<br />
та найкращий сьогодні — сніг:<br />
йому в серці найбільше місця.</p>
<p>1954</p>

<div></div>