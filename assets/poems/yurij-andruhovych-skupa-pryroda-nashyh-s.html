Юрій Андрухович – Скупа природа наших середмість…<p>Скупа природа наших середмість:<br />
на тлі домів, незрима і знищима,<br />
хода дерев. Читаймо це очима<br />
з повільних віт, немов бентежну вість.</p>
<p>І ти питаєш: ну до чого цей<br />
камінний кущ, і цей букет на сходах,<br />
і цей вітраж, мов кольоровий подих<br />
сухих суцвіть — осмута для очей?</p>

<div>




</div>

<p>До чого цей парад настінних пащ,<br />
віконний цвіт і виноградний плащ —<br />
ерзац лугів, закляклий у гордині?</p>
<p>Ми тут зросли. Пізнати нам дано,<br />
як гола павіть б’ється у вікно,<br />
як перший промінь в’ється по гардині.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>