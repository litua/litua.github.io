<strong>Дмитро Загул – “Так любо, гарно так, чудово…”</strong>
<p>Так любо, гарно так, чудово,<br />
Немов навколо рай цвіте!<br />
На волю рветься втішне слово,<br />
Надії слово золоте.</p>
<p>Садки убрались рясно, красно,<br />
А там пташок співучих рій<br />
Стрічає співом сонце ясне<br />
Піснями радості й надій.</p>
<p>Хмарки вгорі закам’яніли,<br />
В пурпурнім сяєві стоять;<br />
В траві росинки затремтіли,<br />
Жемчужним полум’ям горять…</p>

<div>




</div>

<p>Горять маленькими огнями,<br />
Дрібними іскрами блищать,<br />
Дрижать, міняються красками,<br />
Щезають знов, то знов горять.</p>
<p>Неначе в серденьку надії,<br />
Зрадливі мрії молоді…<br />
Їх блиск холодне серце гріє,<br />
Підносить духа в тісноті.</p>
<p>В душі щезає сум турботний,<br />
Надія в серці знов цвіте,<br />
О гарний ранку, ранку злотний!<br />
Весняне сонце золоте!</p>
<p>ІЗ РАННІХ ПОЕЗІЙ, З ЦИКЛУ “ХВИЛІ КОХАННЯ”</p>

<div></div>