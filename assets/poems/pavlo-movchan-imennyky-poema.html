<strong>Павло Мовчан – Іменники (поема)</strong>
<p><em>Маркіянові Шашкевичу</em></p>
<p><strong>В с т у п</strong></p>
<p>Чому два словники — небесний і земний —<br />
пронизують мене, як дві тугі струни,<br />
в мені бринять напружено й безладно?<br />
Але земний словник потовщується владно<br />
і голосом лунає називним.<br />
Вкраїно рідна!<br />
Руське слово бідне!<br />
Літаєш над папером ти безслідно,<br />
що й не спіймати кінчиком пера…<br />
Але ж тобі давно уже пора<br />
стать не відбитком звуку — ярим змістом!<br />
Хоч ти й нетлінне, та життя ж згора,<br />
і кожна річ таїть у собі іскру.<br />
Іменники мої! І власні, і загальні!<br />
Привласнив вас на мить, щоб вічно називати,<br />
лунаєте з небес, та літери астральні<br />
замкнули плинний час у вас, як у загати…</p>
<p>…І сповнилась його любов висока.<br />
Вона стояла на вітрах як докір<br />
людській зневірі, віщій глухоті,<br />
і вище днів піднявсь його неспокій,<br />
щоб словом змірять радість у житті.<br />
На будування духу — самовладне<br />
поклав терпляче слово і нещадно<br />
відкинув все непевне, нетривке<br />
та й зводив самотою дух надсадно<br />
на рівень серця, вище… вище скель.<br />
Один над усіма, через усіх, в усьому,<br />
слідком ішла зима, а він один — в огромі<br />
на слово слово клав, вершив свою будову,<br />
щоб було світло всім і затишно, як в домі.<br />
Та й спорудив.<br />
Не впав, знемігшись від утоми,<br />
і перелітний птах заглянув у хороми:<br />
блакить, блакить, блакить.<br />
Блакитна стеля й стіни.<br />
Прозоре, світле все, як небо. Без відміни.</p>
<p><a name="2"></a></p>
<p><strong>П р о с т і р</strong></p>
<p>І поле перейшов,<br />
переступив зелину,<br />
у рукаві приніс<br />
довірливу хмарину<br />
і видихнув з грудей<br />
дванадцять перепелів<br />
та й запитав людей:<br />
— Чого ж ви невеселі?<br />
Я з чотирьох сторін<br />
до вас йшов одночасно,<br />
слова підвів з колін,<br />
щоб пам’ять не погасла.<br />
А ви… хоч би тихцем,<br />
знеобачки… зумисне<br />
роз’ясненим лицем<br />
відбили світлість мислі.<br />
Так ні… В очах — димок,<br />
в руках — чи трут, чи вата,<br />
щоб тріщини думок<br />
щільніше конопатить.<br />
Та ж слухайте! В устах<br />
у кожного по пташці,<br />
і кожна пам’ята<br />
пісні наші прекрасні…<br />
Чому ж вам німо скрізь?<br />
Луна чужа вам мова.<br />
У краплях моїх сліз<br />
здрібніли ви, панове!<br />
Не знаєте, що слід<br />
від слова — ой глибокий!<br />
Лунай же на весь світ,<br />
на всі чотири боки.</p>
<p><a name="3"></a></p>
<p><strong>С в і т</strong></p>
<p>Великий світ — мій захист і зарука,—<br />
що ледве й чуть, як серце моє стука,<br />
проте мої невидимі зв’язки<br />
з прочахлим полем, течивом ріки,<br />
з понурим круком на сучку вербовім,<br />
з травиною — постали на любові.<br />
Все в світі в непоривному зв’язку…<br />
Звідкіль в моїх долонях по гвіздку,<br />
ступні прошиті наскрізь, що й не стать,<br />
аби до вас дороги не топтать,<br />
щоб смак не втратить — оцтом змито губи?<br />
О ясен світ, який ти мені любий.<br />
Як ніжно пахне стругана модрина,<br />
що стала кістяком в зів’ялій спині.<br />
Припали пилом і зів’ялі плечі,<br />
в очах дощі змінились на хуртечі,<br />
і чути стукіт серця в порожнечі:<br />
— Цей світ люби в братерстві й ворожнечі!</p>
<p><a name="4"></a></p>
<p><strong>Д е р е в о</strong></p>
<p>Дерево пам’яті в тридцять кілечок,<br />
чи ж пам’ятаєш дзенькіт вуздечок?<br />
Кінь норовистий пробував кору,<br />
вкритий лускою — листям прозорим.<br />
Наче линовище, тінь, трачена пилом,<br />
ока сучком самовито водила,<br />
чи ж не злітається круччя на ясен,<br />
щоб присмолити до гілки — по птасі,<br />
в четверо рук стовбур замкнути,<br />
щоб не розмила до кореня сутінь…<br />
Дерево затишку з чистим сумлінням,<br />
в кільцях замкнулося наше стремління.<br />
Десь у волокнах вплелися долоні<br />
й грива коня, що стояв на припоні.<br />
В пам’яті рук, в звивинах ліній<br />
круглість відбилась моя поосіння:<br />
кожну біду і журу непозбутню<br />
згладжують руки, в яких ти — присутнє.<br />
Пам’ять підноситься врівень з тобою,<br />
дерево в кільцях, ми навіч обоє…</p>
<p><a name="5"></a></p>
<p><strong>Д і м</strong></p>
<p>Чом у вікно на льоту заглядаєте?<br />
Чи ж до вечері нічого не маєте?<br />
В мене пушинка — дрібненька зернинка,<br />
що залетіла на ніч для спочинку…<br />
В кухлі вода голубіє, як пташка,—<br />
з нею мені розлучитися важко.<br />
Світить в солянці сіль, як в лампадці,<br />
аби видніше було моїй згадці.<br />
Чистий папір, щоб відбити сумління,<br />
тиша дрібна, як гірчичне насіння.<br />
Повно піску у високих чоботях,<br />
та ще вікно, що чорніє навпроти…<br />
Ось все, що маю: надбане збіжжя —<br />
все, що сховав від жахного навстіжжя.</p>

<div>




</div>

<p><a name="6"></a></p>
<p><strong>П т а х а</strong></p>
<p>На ліве плече обернувся —<br />
замети холонуть,<br />
на праве — купають лоша у чотири долоні,<br />
і річка тече через око глибоке<br />
туди, де не мірявся простір на кроки.<br />
Попереду в тебе літа самойдучі,<br />
позаду все двері та двері рипучі,<br />
а слідьма покреслений аркуш летить<br />
за тобою,<br />
де ймення забуте промито водою.<br />
Промите — синіє, мов крига на зламі,<br />
коли озирнувся — нічого, крім плями.<br />
Крім плями на білому пір’ї лебідки,<br />
що зринула раптом нізвідки, нізвідки…</p>
<p><a name="7"></a></p>
<p><strong>П с а л о м</strong></p>
<p>Життя відживається, сходить зітханням.<br />
І кров вичахає. Та є ще жадання<br />
топтати цей ряст, і розвіювать порох,<br />
і погляд ослаблий підносить угору.<br />
Обмисли нас, Боже, ще раз добротою,<br />
наповни обличчя і зір яснотою,<br />
пошли милосердя на наші рамена —<br />
полегши тягар, що гнітить цілоденно.<br />
Будь щедрим, ласкавим до тлінної плоті,<br />
дозволь долюбить, доскорбіти в скорботі.<br />
Насить мені душу,</p>
<p>схили своє вухо</p>
<p>і шепіт згасаючий</p>
<p>ще раз прослухай:</p>
<p>— Я тлін. Я ніщота. Хіба ж це ганеба?<br />
Невже ж тільки й того,</p>
<p>що порох для тебе?</p>
<p>Чиє я сповняю весь вік повеління,<br />
коли очищаю печаллю сумління,<br />
навіщо знання про добро чи про злочин,<br />
якщо не до тебе обернені очі?<br />
Якщо я — суть порох,</p>
<p>то й ти є ніщота,</p>
<p>лише неспівмірна із нами скорбота.</p>
<p><a name="8"></a></p>
<p><strong>В і к н о</strong></p>
<p>Сплакнула шибка — на негоду,<br />
відлуння схилитнуло воду,<br />
бо хтось зітхнув на всю господу,<br />
що й озирнутись не посмів.<br />
Синів не хліб — окраєць льоду,<br />
замість вина — пив з кухля воду,<br />
ще й непомітно оп’янів.<br />
То так… Життя… Воно всіляке:<br />
тут посміявся, там поплакав,<br />
і є на все своя ознака,<br />
щоб краще долю розумів.<br />
У світі все таке двояке —<br />
пий воду і красненько дякуй,<br />
що ти прожив хоч стільки днів.</p>
<p><a name="9"></a></p>
<p><strong>Ж и т л о</strong></p>
<p>Іржа малює пустку на замку,<br />
ядушно дише в дзеркало глибоке<br />
і нашвидку розводить в казанку<br />
рідку водичку, тиху, синьооку.<br />
Дощ зувсебіч у вікна загляда,<br />
холодним оком водить по підлозі —<br />
там спить мотузка спорзна, як удав,<br />
звиваючись клубками у тривозі.<br />
Тут страшно жить і очі піднімать<br />
до сволока, де гак зігнувсь двозначно.<br />
Тут стіни ждуть, коли вогню печать<br />
торкнеться їх, щоб спалахнути вдячно.</p>
<p><a name="10"></a></p>
<p><strong>Д о л я</strong></p>
<p>Позичивши неба, навиклий до зміни,<br />
до гострого простору, до України,<br />
до слова, а слова не скаже ніхто,—<br />
вуста поіржавив — приходь, німото!<br />
Як холод — то хутко вмуровуєш в лід,<br />
як спека — язик зотліває, мов ґніт,<br />
як дощ — то іде у чотири потоки,—<br />
обвуглювать можна, скажи, ну допоки?<br />
Допоки у прірву забутку летіть<br />
і чуть, як б’є тиша ключами устріть,<br />
обдмухувать порох з долоней допоки<br />
і знать, що не вшир —<br />
в глибину твої кроки?<br />
Усе позасущне — хіба в набутті,<br />
хіба в німоті всі слова золоті?<br />
Хіба ж, ну хіба так все буде полинно?<br />
Судьба гіркосійна, ділись вполовинно!<br />
Зсихається, меншає неба кружальце,<br />
і дні, що минають, рахую по пальцях,<br />
загнувши мізинець, рахую спочатку<br />
і, наче вуглину, роздмухую згадку…</p>
<p><a name="11"></a></p>
<p><strong>І м е н а</strong></p>
<p>Дано нам слово для довіри,<br />
щоб приручить найменням звіра,<br />
безрідну квітку захистить<br />
і сполучити жар сузір’я<br />
з моїм теплом в єдину нить.<br />
У слові, злитім із жаданням,<br />
мов пломінь, схопиться питання<br />
про всю доцільність йменування,<br />
про грань між радістю й стражданням,<br />
хоч рветься часто долі нить.<br />
Навіщо в слові зволікання —<br />
якщо одвітчик все мовчить.<br />
Розділені повітрям чистим<br />
і словом, зрадженим у мислі,<br />
ми обертаєм для користі<br />
довільний безневинний звук,<br />
хоч прагнем криком волокнистим<br />
надійних досягти сполук.<br />
Але де тонко, там і рветься,<br />
хоч довга ниточка прядеться,<br />
та хто спасенно відгукнеться<br />
на твій прощальний хриплий звук?<br />
А павутин омана тчеться —<br />
самовиснажливий павук!<br />
І слово, як метелик, в’ється,<br />
все вислизаючи із рук…<br />
Прийми обітницю мовчання,<br />
звільнись від мови й запитання —<br />
є німота для раювання,<br />
а слово… слово — для розпук.</p>
<p>1969</p>

<div></div>