<strong>Павло Мовчан – Навіжений і цар </strong>
<p><em>(Уривок з поеми «Поріг»)</em></p>
<p>Брехня возвеличує завжди звитяги,<br />
вростають у губи тугі мундштуки,<br />
і тріскають сурми гарячі від спраги,<br />
а з них вилітають сухі вустюки…<br />
Обабіч воріт сурмачі захололи,<br />
упершись очима в заобрійний мур, —<br />
ось їде узвозом гранітний Микола,<br />
за ним охоронців та пахолків шнур.<br />
І бамкають дзвони: — Великий, Великий! —<br />
І юрмище суне роззяв, жебраків,<br />
не стлумить ніхто навіженого крику:<br />
— Миколка-дриголка веде дурбаків! —<br />
І спурхують вгору від страху погони,<br />
сичання крізь зуби зливається в «Цить!»,<br />
та той навіжений, кричить навздогони:<br />
— Миколка-брехолка, в землі тобі гнить!..—<br />
Від страху вганяються голови в плечі,<br />
ховаються очі і ноги тремтять…<br />
— Ти — вовк, ти гієна у шкурі овечій,<br />
на кого ведеш бісовражую рать?!—<br />
І вирвався регіт з трухлявого рота,<br />
і блиснула слина в брудній бороді…<br />
Та віддані руки сахались бридоти…<br />
А цар слухав сурми. І натовп радів…<br />
Спинився на розі: — Ну как вам живётся?<br />
У відповідь вереск: — А як там тобі? —<br />
Скривилися губи, страх жевріє в оці…<br />
І регіт підскочив і зник у юрбі…<br />
І дзвони немовби будили питання:<br />
— Ну-як-там-ну-як-там — ну-як-там-тобі? —<br />
Цар рушив, та в грудях оте калатання<br />
будило щокроку занозистий біль.<br />
І маківки дзвонів у проймах дзвіниці,<br />
немов навіжені, скажено гули,<br />
і хрест Володимира вирвавсь з десниці,<br />
летів слідкома і повітря палив…<br />
За спиною знову волав навіжений:<br />
— Ти раб піднебесний, ти бісів трупар!<br />
І вернеш ти очі даремно від мене:<br />
весь світ божевільний, а я в ньому — цар!<br />
Ти правди боїшся, до лестощів звиклий?<br />
Та муха зелена вже слідьма літа.<br />
Поглянь, кругом тебе відлюддя безлике<br />
і в жилах твоїх вже тече блекота.</p>

<div>




</div>

<p>… Невже всі поглухли… Ніхто і не чує<br />
страшної хули? Чи вони удають?<br />
Та храм розчахнувся, — луна «алілуя»,<br />
обабіч царя вже поклони всі б’ють.<br />
Та верск у вусі дошкульно коловся,<br />
літала вкруг нього дрібнесенька тінь.<br />
— Невже ж ти вважаєш себе і по досі<br />
царем? Ти — ніщота смердюча! Амінь!</p>
<p>***</p>

<div></div>