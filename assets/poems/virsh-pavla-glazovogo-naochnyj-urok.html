<strong>Павло Глазовий – Наочний урок</strong>
<p>В казарму входить генерал, а там нема нікого,<br />
Лише солдатик молодий мете в кутку підлогу.<br />
Оглянув ліжка генерал — порядок ідеальний.<br />
— Ви хто? — солдатика пита.<br />
— А хто ж іще? Днювальний. —<br />
Нахмурив брови генерал: — Ви ніби впали з неба.<br />
Невже, скажіть, не вчили вас, як діяти вам треба?<br />
Давайте віник. Уявіть, що відбулося чудо:<br />
Не я, а ви тут генерал, а я днювальним буду. —<br />
І ось нагрувся генерал, немов мете підлогу,<br />
А наш солдатик молодий крокує від порогу.<br />
Розправив плечі генерал, приклав до шапки руку…<br />
Солдатик браво козирнув та й відчубучив штуку.<br />
Він генералові не дав розкрити навіть рота:<br />
— Не треба рапорта, метіть. Робота єсть робота.</p>

<div></div>