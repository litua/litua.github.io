<strong>Микола Руденко – Шлях до себе</strong>
<p>Немає шляху отакого крутого<br />
Ні в темному морі, ні в хмарному небі,<br />
Як та безконечна терниста дорога,<br />
По котрій я сам продираюсь до себе.</p>
<p>До себе не в хату — до себе у душу,<br />
До власного “я”, до глибинної суті.<br />
О, скільки я терну розчистити мушу,<br />
Щоб знов повернутись на кола забуті…</p>
<p>Вернувся — й даремно. І знову, і знову<br />
Пливи через викрути і чорториї —<br />
Шукай у собі нерозвідане слово,<br />
Яке тобі правду про тебе відкриє.</p>
<p>Я міг би не йти в ленінградські окопи,<br />
Бо ще у дитинстві лишився без ока.<br />
Я міг би, засвоївши мову Езопа,<br />
Забути, як давить цензурна морока.</p>

<div>




</div>

<p>У славі й пошані я міг біля печі<br />
На старості гріти скалічені кості.<br />
Від власних онуків чекати малечі<br />
І тільки уславлених кликати в гості.</p>
<p>Я міг би… Та все це неправда: не можу!<br />
Ступивши за дріт, перед вибором стану:<br />
Чи знову себе у собі переможу,<br />
Чи втрачу до себе довіру і шану.</p>
<p>Отак воно завше було, як сьогодні.<br />
Хтось прагне в мені відшукати хворобу.<br />
Та сам я шукаю не істини модні —<br />
Розшукую в хаосі власну особу.</p>
<p>Держава у цьому мені не завада:<br />
Я ще в сорок першому вмер на кордоні.<br />
Для мене найвища у Всесвіті влада —<br />
Пелюстка троянди в жіночій долоні.</p>
<p><em>05.04.1978</em></p>

<div></div>