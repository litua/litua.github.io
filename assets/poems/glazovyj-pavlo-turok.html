Глазовий Павло – Турок<p>Збирається мій знайомий<br />
В далеку мандрівку.<br />
Придбав собі в Туреччину<br />
На тиждень путівку.<br />
Костюм купив елегантний,<br />
Вчить турецьку мову.<br />
Уже знає, як звуть турки<br />
Свиню і корову,<br />
Як спитати по-турецьки,<br />
Почім у них шуби,<br />
Де купити мило й пасту,<br />
Яка чистить зуби.<br />
Голова тріщить у нього<br />
Від отих уроків…</p>

<div>




</div>

<p>Він, до речі, в Україні<br />
Живе тридцять років.<br />
Ходить всюди, як хазяїн,<br />
Аж дверима гурка,<br />
Хоча мову українську<br />
Знає гірше турка.</p>
<p>автор: <strong><a href="http://onlyart.org.ua/?page_id=10482">Павло Глазовий</a></strong></p>

<div></div>