<strong>Микола Вінграновський – Демон</strong>
<p>Гай-гай, моя фантазіє печальна, —<br />
Моя невірна любко чарівна!..<br />
Лиш відпусти тебе від серця до вікна,<br />
Як ти летиш свобідна й безпричальна…<br />
Гай-гай, моя фантазіє печальна!..</p>
<p>Всміхнись мені, коханочко моя!<br />
Змалюй мені картини не трагічні,<br />
Пошли мені квартали опівнічні,<br />
Коли я вперше Демоном буяв.</p>
<p>І шепотів собі його молитви,<br />
І плакав з радості в передчутті труда…<br />
Не крізь прокляття, злигодні та битви<br />
Мені вчувалась Демона хода.</p>
<p>Любов мені його лиш осявала,<br />
Він тихим степом поставав мені…<br />
Стояла Україна вдалині<br />
І дні озорення мої благословляла.</p>
<p>Було мені так легко на душі. —<br />
Казав учитель мій: розумно, чисто, ясно… —<br />
Мов над землею груші запашні,<br />
Думки гойдалися над серцем, щоб упасти.</p>
<p>Я жив тоді, мов складений із скла,<br />
Бо світ в мені світився осіянний…<br />
І все було: і друзі, і Москва,<br />
І свято літ, і образ Юліани…</p>
<p>Прийди ж, гармоніє, в стривоженість мою<br />
Перед високими картинами святими,<br />
Я ними снив!.. І от я вже стою<br />
Стривожений і тихий перед ними…<br />
Прийди ж, гармоніє, в тривогненість мою!</p>
<p>* * *</p>
<p>Він пролітав між зорями, б’ючись,<br />
Шматуючись об зорі опівночі.<br />
Червоний піт із крил його сочивсь,<br />
І сльози серця прибували в очі.</p>
<p>І відчай радості з грудей його хрипів!<br />
Прокляття всесвіту неслось, як перемога!<br />
Кидалось небо вічністю під нього,<br />
Пробитий простір вслід йому кипів…</p>
<p>Прощай, небесна доле моя вбога!<br />
Прощай, печаль, і роздуми сумні!<br />
Це, Земле, ти кричиш у глибині,<br />
І стогін твій — моя свята дорога!</p>
<p>Нема мене — якщо тебе нема!<br />
Немає космосу, якщо тебе не буде!<br />
Нема нічого! — хаос, і пітьма,<br />
І вічне царство тиші і огуди!..</p>
<p>Я вилечу! Я розлечу себе,<br />
Але візьму у думи твою долю,<br />
Води твоєї тіло голубе<br />
Я обніму до золотого болю!..</p>
<p>Це ми колись, незрілі і малі,<br />
Удвох життя нежите починали.<br />
Ми слів страждання ще тоді не знали,<br />
Була дівчам ти в первозданній млі.</p>
<p>Приходив юний всесвіт голубий<br />
Світилами пахкими опівночі,<br />
І над неясність нашої судьби<br />
Зоря зірниці зазирала в очі.</p>
<p>Мовчу!.. Мовчу!.. Я спомини жену!<br />
Я серцем вистукав всесвітню домовину,<br />
Її всесвітню тишу крижану<br />
Я проклинати буду до загину!</p>
<p>Ніщо не звабить від Землі мене!<br />
З’явися, Байроне, в цю мить переді мною!<br />
Ти перший викликав мене в життя земне<br />
І перший мукою споїв мене земною.</p>
<p>Ти чорним світлом ночі освітив<br />
Мої літа, тоді ще молодії,<br />
Презирством, зверхністю і гнівом освятив<br />
Мої думки, і пристрасті, і дії.</p>
<p>Ти звів мене над людством і повів<br />
Про суєту суєт його і малість,<br />
Про дивовижну днів його несталість,<br />
І ти мені свободу заповів!</p>
<p><strong><i>Байрон</i></strong></p>
<p>Не нарікай на мене, древній друг!<br />
Дорога людства — помилки і жертви.<br />
І наше людство — юрмище хапуг,<br />
Щоб тільки красти, спати, жерти.</p>
<p>Любов у нім дорівнює ганьбі!<br />
Свобода четвертується законом!<br />
Розгоном мрій і творчості розгоном<br />
На цій Землі не здобрувать тобі!</p>
<p>І я кажу: вчарований титан<br />
Не змінить світ ні в пісні, ані в герці,<br />
Сосна печалі виросте у серці,<br />
Голками вп’ється у відкритість ран…</p>
<p><strong><i>Демон</i></strong></p>
<p>Лечу, як сплю… І сніння це страшне…<br />
З’явися, Лермонтов, в цю мить переді мною!<br />
Ти вдруге викликав мене в життя земне<br />
І вдруге мукою споїв мене земною!</p>
<p>Мені кохання ти подарував!<br />
Будь прокляте моє святе кохання! —<br />
В огні страждань і болів я почав</p>
<p>Безсмертям мірять болі і страждання.</p>
<p>І прокляли Земля мене і люд!<br />
Земля за люд, безсмертям оповитий,<br />
За вічних дурнів, за безсмертний бруд<br />
І за безсмертну смерть негордовиту.</p>
<p>А люд прокляв за Землю за малу!<br />
Герой за рани, бідний кляв за сало,<br />
А геній кляв за муки чи хвалу,<br />
І небо в мене зорями жбурляло!</p>
<p><strong><i>Лермонтов</i></strong></p>
<p>Печальний мій!.. Не говори мені<br />
Про давню нашу дружбу незавидну.<br />
Я сам згорів на чорному вогні<br />
Темнот людських!.. І дня було не видно.</p>
<p>Бо хто життя сучасністю згубив.<br />
Тому чужа майбутнього упевність.<br />
Безсилий силою, я знав свою даремність<br />
І зненависть… Я зненависть любив!</p>
<p>Нове життя, вітчизну іншу, бога<br />
Я видумать для радості не міг!..<br />
Дорога людства радістю убога,<br />
І розверстована глибинна ця дорога<br />
Піснями кращими товаришів моїх.</p>
<p><strong><i>Демон</i></strong></p>
<p>Мені життям написано було<br />
Не ненавидіти, не клясти, а любити.<br />
Століття за століттям протекло,<br />
Епохи просміялись, наче діти.</p>
<p>Я сіяв жах, і зненависть, і сум,<br />
Вигнання дух, я сіяв зло усюди…<br />
Прощай, старе! Чоло моє і груди<br />
Нові глаголи дням земним несуть!</p>
<p>Я спалюю той предковічний жах,<br />
Який наводив я на велелюдну кволість!..<br />
Людської долі неохайна повість<br />
В моїй душі на чистих сторінках!</p>
<p>В моїй душі безсмертний дух народів,<br />
В моїй душі енергія століть…<br />
Почнись, епохо чистих небозводів,<br />
Епохо згоди, хліба і суцвіть!</p>

<div>




</div>

<p>* * *</p>
<p>…Він пролітав між поглядами сонць,<br />
Одна глибінь мінялася другою…<br />
Колись, зацькований, дорогою такою<br />
Він од Землі летів у неспокою,<br />
І помстою тремтіла його моць…</p>
<p>Минає все. Цькування проминуло.<br />
І Демон Землю кликав уві сні…<br />
Обридлий всесвіт, зорі навісні<br />
Йому всміхалися безпомічно і чуло.</p>
<p>Проходить все! Віки проблискотіли,<br />
Вітри посивіли, і сонце підросло.<br />
Земля придбала атом… І могили,<br />
Як мертві думи випитої сили,<br />
Рясніш усіяли її старе чоло.</p>
<p>Була війна і на земній дорозі,<br />
Над кроками держав і матерів,<br />
Катастрофічні квіти бомбовозів<br />
Чорніли й червоніли угорі.</p>
<p>Була війна. До ніжних небозводів<br />
Тяглись гармати тихо по ночах,<br />
1 кров поранених народами народів<br />
Текла з Землі і сохла на зірках.</p>
<p>Він оглянувсь на всесвіт — простиралась<br />
Небесна тиша в збурені поля,<br />
А перед ним повільно оберталась<br />
Хрестами перехрещена Земля…</p>
<p>Солоні хмари білою сім’єю<br />
Неслись з Землі, гарячі і грузькі, —<br />
То сльози піднімалися людські<br />
І хмарами ставали над Землею.</p>
<p>Кружляло сонце, кулями пробите,<br />
І попелом розвіювались дні.<br />
Жінки у полі закосили жито,<br />
Що виросло з розвіяних синів…</p>
<p>Оглухла птиця пісню окликала,<br />
Тріщали голови будинків уві млі,<br />
І став Солдат! Перед Солдатом встала<br />
Кривава тінь на чорнім неба тлі.</p>
<p><strong><i>Демон</i></strong></p>
<p>Печальний я… І тінь моя в крові…<br />
Земля ворушиться живими ще мерцями,<br />
І на мерцях ромашки у рові<br />
Гойдаються червоними тільцями…</p>
<p><strong><i>Солдат</i> </strong><br />
Ти хто такий?</p>
<p><strong><i>Демон</i> </strong><br />
Я вічний дух Землі…</p>
<p><strong><i>Солдат</i> </strong><br />
З якої роти?</p>
<p><strong><i>Демон</i> </strong><br />
Плачу і страждаю…</p>
<p><strong><i>Солдат</i></strong></p>
<p>А я — Солдат. У мене на чолі<br />
Вінок наруги. Духа я не знаю.<br />
Я єсть Солдат. Із черева мого<br />
Стирчать сьогодні африканські списи.<br />
В моїй руці народів чорних список.<br />
Мені наказано не повертать кругом.<br />
Я знищив сто народів і культур,<br />
Я зґвалтував красу і ніжність людства.<br />
Я з тюрем ввесь, концтаборів, тортур,<br />
Ганьба людини, я взірець безпутства.<br />
Я ввесь в прокляттях, попелі й димах,<br />
Одружений на смерті, я пропах<br />
Двадцятивічним ароматом смерті!..<br />
Не сплять мої політики сумні!<br />
Базіки многотрудні, величаві!<br />
Попростирали язики криваві…<br />
Їм говорить — а діяти мені!<br />
Та я вдоволений: в базіканні про згоду,<br />
Про мир і розквітаючий прогрес<br />
Вони модернізують від народу<br />
Мене таємно!.. Смерті вічний пес,<br />
Я їх слуга — я знищу все навколо<br />
І знищу їх — дорога в смерть одна.<br />
Двадцятий вік я ухопив за горло —<br />
В моїм запасі атомна війна.<br />
У затишку, коли моїх моторів<br />
Не чуть біля слов’янських берегів,<br />
Я, увімкнувши очі із-під брів,<br />
Співаю басом в атомному хорі.</p>
<p><strong><i>Демон</i></strong></p>
<p>Я тихо стогну в розпачі глухім…<br />
Я не питаю навіть, люди, хто ви?<br />
У цім вечірнім присмерку сухім<br />
Дивлюсь очима суму на діброви.</p>
<p>Прощай, Земля! Не жаль мені нічого!<br />
Жаль одного, що ти, Земля, — моя…<br />
Затихни, боле, і засни, тривого,<br />
Ви не мої, і я для вас — не я!</p>
<p>Воюй. Земля! Плоди двоногу малість!<br />
Плоди собі держави і гроби,<br />
І суєту, і підлість, і зухвалість,<br />
А там що хочеш думай і роби!</p>
<p>Лети собі! Обмотуйся віками,<br />
Намотуйсь на страждання і війну!<br />
Під всепожерними вселюдними руками<br />
Ти дух свій випустиш в якусь добу одну!</p>
<p>І вже тоді ув атомній пустелі,<br />
Вдихаючи ганебність і нудьгу,<br />
Я по твоїй, колись живій, оселі<br />
Один блукатиму крізь сонячну югу…</p>
<p>* * *</p>
<p>Він пролітав між. селами в степи,<br />
Між телевізорними вежами нічними,<br />
Попід ворота, арки і мости,<br />
Поміж столицями, великими й малими,</p>
<p>І понад серцем трудним і ясним<br />
Вставала дума трудна і прозора,<br />
І тихло серце… І всесвітнє море<br />
Схилялося над озером земним.</p>
<p>Схилялося… дивилося… мовчало…<br />
І чеберяло хмарами вгорі!..<br />
І мовби посміхатись починало<br />
Над синістю світань і вечорів.</p>
<p>Над людством і стражданнями людськими,<br />
Мов говорило Демону й мені,<br />
Що ми із ним і наші ночі-дні,<br />
Держави, техніки, світогляди і рими,</p>
<p>І все, що люблено, що вистраждано в нас,<br />
У нашому вселюдному двобої,<br />
Ввіллється в час загибелі людської<br />
У всепланетний знищувальний час…</p>
<p>Цвіли ромашки на весняних ґулях,<br />
Зозулі закували на жита…<br />
І на весь всесвіт ще Земля-зозуля<br />
Кувала Демону земні свої літа…</p>
<p><strong><i>Колискова Землі</i></strong></p>
<p>Тюрми притихли, заснулі,<br />
Сплять президенти і я…<br />
Люленьки, люлі, ой люлі,<br />
Африко чорна моя…</p>
<p>Сплять вже ракети і кулі,<br />
Сплять генерали і я…<br />
Люленьки, люлі, ой люлі,<br />
Азіє жовта моя…</p>
<p>Сплять і могили забулі,<br />
Концтабори сплять і я…<br />
Люленьки, люлі, ой люлі,<br />
Біла Європа моя…</p>
<p>Люлі, Америко, люлі,<br />
В вічні полинемо сни —<br />
Двадцять столітечок сниться<br />
Світ без війни.</p>
<p><em>1960</em></p>

<div></div>