<strong>Микола Руденко – Я ніби вийшов із полону…</strong>
<p>Я ніби вийшов із полону,<br />
В якому змалку виростав.<br />
Уже не гнусь, не б’ю поклони —<br />
Немов царем учора став.</p>
<p>Є вірні піддані у мене —<br />
Берізка, срібна ковила.<br />
Сосна гілля вічнозелене,<br />
Немов царівна, підвела.</p>
<p>Яка журба мені від того,<br />
Що знов лягла недобра тінь?<br />
Я стільки розпізнав святого<br />
Серед зелених володінь!</p>

<div>




</div>

<p>Порозганяю лжепророків,<br />
Мов круків, що товчуть сосну.<br />
Нехай хоча б на схилі років<br />
Без них розковано зітхну.</p>
<p>Це ви, годовані, зловісні,<br />
Чорніші, ніж підземний світ,<br />
Закутий дух моєї пісні<br />
Довбали стільки зим i літ!</p>
<p>І як не дивно, я вам вірив.<br />
Та не кінчилось те добром:<br />
Дрібним наперстком правду мірив,<br />
Казенність — кованим відром.</p>
<p>Літа — немов краплини в ситі:<br />
Затримать не силкуй, дарма…<br />
Кружляйте, круки чорні, ситі,—<br />
Тепер для мене вас нема!</p>

<div></div>