<strong>Максим Рильський – Троє в одному човні</strong>
<p><em>Джером К. Джером</em></p>
<p>Прив’язано човен до темного коріння.<br />
Замокли сухарі, і цукор одмокрів.<br />
І згорбились тіла завзятих мандрівців:<br />
Од бурі гнеться так смутна лоза осіння.</p>
<p>То, друзі, не біда! Розважність і терпіння,<br />
Та віскі шкляночка, та кілька гострих слів, —<br />
І хай Монморансі від холоду завив.<br />
Ми ж — вищим розумом озброєні створіння.</p>

<div>




</div>

<p>У човен не взяли ми зайвої ваги:<br />
Оце — для голоду, ось трошки для жаги,<br />
Папуша тютюну, дві-три любимі книги…</p>
<p>А наше — все круг нас: і води, і дерева,<br />
І переплески хвиль, і вогкість лісова,<br />
І хмари з синьої, прозорчастої криги.</p>
<p>1925</p>

<div></div>