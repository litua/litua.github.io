<strong>Леся Українка – «Люди бояться вночі кладовища…» </strong>
<p>Люди бояться вночі кладовища,<br />
жаских казок і непевних примар,<br />
страшно і вдень їм сумних катафалків,<br />
чорної ризи, і ладану, й мар.</p>
<p>Я не боюся того, тільки смутно<br />
поглядом поїзд сумний проведу;<br />
любії тіні мене проводжають<br />
в час, коли я з кладовища іду…</p>
<p>Я не боюсь їх, я з тугою руки<br />
вдень і вночі простягаю до них.<br />
Ох, якби ножна з країни розлуки<br />
викликать постаті любих, рідних!</p>
<p>Спогади-душі зо мною лишились,<br />
будуть зо мною, поки я жива,<br />
погляду, дотику, слова бракує…<br />
Ох, якби мала портрети-слова!</p>
<p>Рухи, і голос, і погляд коханих,<br />
Я б не боялась, любила б я їх…</p>
<p>Спогад живий до живої говорить,<br />
мертва могила над смертю мовчить,<br />
і про страшну таємницю під нею<br />
голос похованих в ній не кричить.</p>

<div>




</div>

<p>Я не боюся – мовчазна могила<br />
нам не з’ясує, що діється в ній.<br />
Вас я боюся, ви, труни живії<br />
мрій наших спільних, любові, надій.</p>
<p>Вас я боюся – ви, зрадники-друзі.<br />
Тільки не ваших ворожих речей,<br />
я не боюся погроз і докорів,<br />
ні, я боюсь ваших любих очей,</p>
<p>голосу вашого милого страшно,<br />
рухів, обличчів, таких чарівних,<br />
все, що в душі вашій діється скрито,<br />
вчую я вмить, прочитаю по них.</p>
<p>Раптом побачу спотворені мрії,<br />
мертві надії, зотлілу любов,<br />
мертва душа гляне в очі марою,<br />
в жилах мені заморозить всю кров.</p>
<p>Мертва душа буде жаско мовчати,<br />
а заговорить могила жива…<br />
Я не боюся вночі кладовища,<br />
але страшні мені й вдень ті слова…</p>
<p>15.08.1904</p>

<div></div>