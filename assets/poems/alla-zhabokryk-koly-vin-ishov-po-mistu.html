Алла Жабокрик – коли він ішов по місту…<p>коли він ішов по місту, що впилось своїми смогами<br />
що впилось своїми істинами. дешевими і продажними<br />
йому хтось плював у спину і карма стелилась дорогами<br />
і грали музики на виході. прощальними. тихими. маршами.</p>
<p>коли він ішов по каменях брудними роздертими стопами<br />
руками тримав свою віру (насправді, що була вином),<br />
мовчав, хоча міг поділитися трьома чи шістьма мовами,<br />
хоча дві із них були мертвими, а одною писався псалом.</p>
<p>тоді осінь знову накинулась на людей із страшними зливами<br />
і топила їхні будинки, як вбивають малих кошенят.<br />
він ішов з того міста проклятих, де кидають у душу брилами.<br />
хоч вважають себе святими, між словами вставляючи “блядь”.</p>

<div>




</div>

<p>в тому місті людей із штрих-кодами на зап’ясті й з пустими мізками,<br />
де дівчата не знають про цноту, а хлопці про мужність і честь<br />
він не міг там ні жити, ні дихати. і тому зібравшись із силами<br />
він забрав свої книги й без почестей. пішов. із міста. поет.</p>
<p>автор: <a href="http://onlyart.org.ua/?page_id=44244"><strong>Алла Жабокрик</strong></a></p>
<p></p>

<div></div>