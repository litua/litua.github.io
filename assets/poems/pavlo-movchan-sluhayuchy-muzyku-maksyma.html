<strong>Павло Мовчан – Слухаючи музику Максима Березовського </strong>
<p><strong>1.</strong></p>
<p>Приголомшливий промінь<br />
стрімко в темряву прорвавсь<br />
і, заливши, ніби кров’ю, очі світлом, раптом згас…<br />
Темрява — яка широка! Скільки натекло смоли?<br />
Западаєшся в неспокій, ким пробуджений, коли?<br />
На очах рубці зостались і невигоєний біль,<br />
пробиваються кристали — пророста крізь шкіру сіль.<br />
Зір у пучках зосередив, вивернув назовні слух,<br />
звуки мідяні затвердли, уповільнивсь кожен рух.<br />
Кут — ліворуч, кут — праворуч,<br />
криво-прямо — скрізь кути,<br />
заламався простір поруч, лиш нікуди б не іти?..<br />
Ніч печалі, муко чорна, проминайся, поглинайсь,<br />
чую, як в мені потворно заломивсь біжучий час…<br />
Губи скривлені від крику,<br />
пальці сторожко тремтять,<br />
тчеться нитка під’язика, а душа, як шовкопряд.<br />
Сам із себе проростаю, протинаю власну плоть —<br />
вилітає з вуст кристалик, аби впасти й захолоть.<br />
І, збудившись, виявляю: стелю круглу, стін вапно,<br />
журавлів літає зграя, що всоталась крізь вікно.<br />
І стоїш посеред хати, — іскра сонячна пече,—<br />
підібгавши ніч, як вату, і не витерши очей.</p>
<p><strong>2.</strong></p>
<p>Розчиняється слух, — в перламутрову мушлю<br />
звук угвинчено круто, — то півень співа?!<br />
Повінь спала нічна — я прибився до суші,<br />
на щоках дошерха ластовиння окрушин,<br />
і світліє поволі важка голова…<br />
Ніби пальці в лусці — значить, сон був у руку:<br />
срібну рибу ловив в каламуті нічній,<br />
значить, нуривсь углиб, де ні зблиску, ні звуку,<br />
хоч припливи й відпливи відбились в мені.<br />
Відчуваю нутром; то приб’є, то відхлине,<br />
кров у жилах підвладна хитанню води,<br />
і свідомість в проміжках виносить<br />
щось срібно-пташине,<br />
аби, зблиснувши, зникнути знов назавжди.<br />
Дві краплини в очах лиш тремтять —<br />
не проллються,<br />
і пісок під стегном твердне в камінь палький.<br />
Як це дивно — заснути й прокинуться, — сутінь,<br />
а все тіло твоє мерехтить від луски.<br />
Як це страшно — повітря бракує,<br />
губи ловлять пітьму, а довкіл німота…<br />
Своє слово вплети в хор — хай простір святкує,<br />
і випорскує з губ гіркота…</p>

<div>




</div>

<p><strong>3.</strong></p>
<p>День не день — безнастанне сльотіння,<br />
сон товстий, повстяний, не проткнуть;<br />
прокидання, немов воскресіння,<br />
виринання… Бо ніч — каламуть…<br />
А по хаті, де мулу в коліно,<br />
де хитає горшки круговерть,<br />
плава скриня, а в ній — його віно:<br />
марля, стьожка, сорочка на смерть…<br />
Кожну ніч домовик ворохобить,<br />
трусить з комина сажу на піл,<br />
цвіллю хліб розшива для оздоби,<br />
розлива каламутну купіль.<br />
Ти по ночі пливеш — відпливаєш,<br />
розмокає саманний ковчег;<br />
на світанні когут вилітає,<br />
але світ — безберег, безберег…<br />
І нема куди птиці прибитись,<br />
не пристать твоїй думці ніде,<br />
імена каламуттю розмиті,<br />
каламуттю розведений день.<br />
І на пагорби хвильні угору<br />
мчить потужна швидка течія,<br />
і видніє крізь шибку прозору<br />
вічна пристань твоя…</p>
<p><strong>4.</strong></p>
<p>І стверджує кору дубову мороз,<br />
сніги сургучами печата;<br />
мовчання смолою в устах запеклось,<br />
язик крижаніє при ґратах.<br />
Та й що він вам скаже: так, білі сніги,<br />
сумує і згадує літо?<br />
Замети довкола, як безліч могил…<br />
І можеш, мов дурник, радіти,<br />
що скреснуть сніги і оголять шляхи<br />
і виловить він з-поміж сміття<br />
дубовий листок, не потрухлий, сухий,<br />
яким запечаталось літо,<br />
промимрить: «Минулось… минулось… зима…»<br />
І спрагло чекатиме знову<br />
того, що пощезло, розтало, нема,<br />
змереживши кору дубову…</p>
<p>***</p>

<div></div>