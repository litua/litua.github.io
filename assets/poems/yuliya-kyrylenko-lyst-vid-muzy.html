Юлія Кириленко – Лист від музи<p>Я пишу тобі сотні літ,<br />
Доки небо світанком тішиться,<br />
Доки кров досягає ланіт,<br />
Твого тихого раю грішниця.</p>
<p>Ти до себе мене візьми,<br />
Заварю тобі чаю із м’яти,<br />
Замість ковдри укрию крильми,<br />
Щоб було тобі солодко спати.</p>
<p>Я напою твою пам’ять словом,<br />
Чистим словом, без домішок хмелю,<br />
І тікатиму завжди раптово,<br />
Щоби ти не звикав до мене.</p>
<p>Нам з тобою не вічність писана,<br />
А лиш клаптики часу – миті.<br />
Капелюха сапфірного крисами<br />
Ми під небом цим оповиті.</p>

<div>




</div>

<p>Знай, для мене ти просто клієнт,<br />
І якщо хочеш правду-мати:<br />
Ні за що б не обрала тебе,<br />
Якби музи могли обирати.</p>
<p>Та, як кажуть, що є, те є,<br />
Вже добуду цей термін з тобою.<br />
Що призначено буде моє,<br />
Я візьму його так, без бою.</p>
<p>Лиш не будь же такий, як всі,<br />
Не захоплюйся мною надто.<br />
Поклялась я на райській росі,<br />
Що ніколи не буду кохати.</p>
<p>Прийде час – ти мене відпусти<br />
З легким серцем і чистим духом.<br />
Доки міряє сонце світи,<br />
Будеш ти моїм кращим другом…</p>
<p><em>P.S. твоя муза.</em></p>
<p>автор: <strong><a href="http://onlyart.org.ua/?page_id=45168">Юлія Кириленко</a></strong></p>

<div></div>