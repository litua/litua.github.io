<strong>Віслава Шимборска – Прощання з краєвидом </strong>
<h3><em><strong>в перекладі Марти Тарнавської</strong></em></h3>
<p>Wis?awa Szymborska<br />
<em>Po?egnanie widoku</em><br />
<em> (Nie mam ?alu do wiosny…)</em></p>
<p>Не маю жалю до весни,<br />
що знов настала.<br />
Не обвинувачую її в тому,<br />
що виконує свої обов’язки,<br />
як щороку.</p>
<p>Розумію, що смуток мій<br />
не зупинить зелені.<br />
Стебло, як завагається,<br />
то хіба лиш на вітрі.</p>
<p>Не завдає мені болю,<br />
що вільхи над водою<br />
знову можуть шуміти.</p>
<p>Приймаю до відома,<br />
що — так, якби ти ще жив —<br />
берег озера<br />
такий же гарний, як був.</p>
<p>Не маю урази<br />
до краєвиду за вид<br />
на сонцем залиту затоку.</p>

<div>




</div>

<p>Умію навіть собі уявити,<br />
що якісь не ми<br />
сидять в цю хвилину<br />
на поваленому пні берези.</p>
<p>Шаную їх право<br />
на шепіт, і сміх,<br />
і щасливе мовчання.</p>
<p>Я певна навіть,<br />
що їх в’яже любов,<br />
і що він держить її<br />
в живих обіймах.</p>
<p>Шелестить в шуварах<br />
щось нове, птиче,<br />
бажаю їм щиро,<br />
щоб почули.</p>
<p>Не вимагаю змін<br />
від прибережних хвиль,<br />
швидких або лінивих,<br />
та мені не підвладних.</p>
<p>Нічого не вимагаю<br />
від долини під лісом,<br />
що раз смарагдова,<br />
раз шафірова,<br />
раз чорна.</p>
<p>На одне не погоджуюсь:<br />
на свій поворот.<br />
Привілей присутності —<br />
резиґную із нього.</p>
<p>Пережила я тебе<br />
на те тільки,<br />
щоб думати здалеку.</p>
<p>***</p>

<div></div>