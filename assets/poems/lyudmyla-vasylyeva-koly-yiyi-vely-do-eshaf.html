<strong>Людмила Васильєва – Коли її вели до ешафоту…</strong>
<p>Коли її вели до ешафоту,<br />
Ледь вийшло сонце, починався день,<br />
Страшенний натовп жадібний до плоті<br />
Чекав на страту дівчини Болейн.<br />
Вона ішла, не похиливши спину,<br />
Та гідно свою голову несла,<br />
Бо справжня королева до загину<br />
Не підкориться темним силам зла.<br />
Здавалося, що всі птахи ранкові<br />
Жаліють молоду її красу,<br />
І розуміють – жертвою любові<br />
Вона впаде в смарагдову росу.<br />
ЇЇ вина у тім, що до безтями<br />
Жорстокого кохала короля,<br />
Та зараз він у іншої вже дами,<br />
Чом не горить під зрадником земля?<br />
Така є плата за коротку владу,<br />
Що поділяла разом з королем,<br />
За всі на користь Англії поради…<br />
На жаль, була лише то гра з вогнем.<br />
Та є доля королеви Ганни,<br />
Історія ж помститься королю:<br />
До смерті він шукатиме те саме,<br />
Що сам віддав до страти без жалю.<br />
Шукатиме любові, та не знайде,<br />
Захоче сина – кволим буде син,<br />
І правитиме з часом донька Ганни,<br />
Чого усе життя боявся він.<br />
Бо в день, коли вели до ешафоту<br />
Невинно звинувачену Болейн,<br />
Намітились вже долі повороти<br />
Високо коронованих людей.</p>

<div></div>