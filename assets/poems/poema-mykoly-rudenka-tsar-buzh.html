<strong>Микола Руденко – Цар Буж</strong>
<p><strong>1</strong></p>
<p>У казармі — грип, надворі — стужа.<br />
В шибці блимає якась зоря.<br />
Знов не сплю і думаю про Бужа —<br />
Першого вкраїнського царя.</p>
<p>Іменем отим віддавна марю.<br />
Чом висиш на серці тягарем,<br />
Царю антів — український царю?<br />
Чи не сам я був отим царем?..</p>
<p>Мов із дна, з дніпровських чорториїв,<br />
Пам’ять підіймається в росі.<br />
Ще тоді ніхто не чув про Київ,<br />
А країну Антів знали всі.</p>
<p>Знали римляни і знали готи<br />
Гордих велетнів-степовиків.<br />
Пальці, звиклі до меча й роботи,<br />
Наче віск, зминали сталь підків.</p>
<p>На обличчях — доброта й здоров’я,<br />
Та не кваптесь звідать їхній гнів.<br />
Від Карпатських гір до Подніпров’я —<br />
Царство Бужа і його синів.</p>
<p>Добре родить просо і пшениця,<br />
І худоби в селах не злічить.<br />
А чи вам смакує паляниця,<br />
Як в гречаний мед її вмочить?..</p>
<p>Та настали лихоліття й біди,<br />
Ані хліб не радує, ні сіль —<br />
Насуваються лихі сусіди<br />
На Країну Антів звідусіль.</p>
<p>Вже в степах не пастися отарам,<br />
Жеребців не випускати в луг:<br />
На чолі з білявим Вінітаром<br />
Переходять готи через Буг.</p>
<p>Де ішли з напівзалізним плугом<br />
Під весняним сонцем орачі —<br />
Понад Горинню і понад Бугом<br />
Ллється кров удень і уночі.</p>
<p>Голосили хати і могили,<br />
Припадали до дубів орли:<br />
Полонили Бужа, полонили —<br />
Скутого по селах повели.</p>
<p><strong>2</strong></p>
<p>Оточили Бужа, ніби круки —<br />
Від щитів германських степ рябів.<br />
Бойовими дротиками руки<br />
Прибивали до живих дубів.</p>
<p>Хліборобів-антів звідусюди<br />
Повелів зганяти Вінітар —<br />
Хай побачать непокірні люди,<br />
У якій ганьбі конає цар.</p>
<p>Думав ворог: «У серця підданців<br />
Я огиду до вождя внесу…»<br />
Та зненацька сам король германців<br />
Задививсь на лицарську красу.</p>
<p><strong><em>Вінітар </em></strong><br />
Схаменися, Буже! У нестримі<br />
Я творю імперію свою.<br />
Трон мій буде тут, де я стою.<br />
Жеребців напоїмо у Римі.</p>
<p>Переходь до мене із народом.<br />
Ви іще не військо — дикуни.<br />
Накажи: нехай перед походом<br />
В стан мій з’являться твої сини.</p>

<div>




</div>

<p>Поверну мечі і привілеї.<br />
Не займу ні жита, ні отар.<br />
Ввійдеш до імперії моєї<br />
Як соратник і союзний цар.</p>
<p>…Кров і мука на обличчі Бужа.<br />
Він не чув промови короля.<br />
Визрівало слово в серці мужа<br />
Те, якого жде свята земля.</p>
<p>Знав він слабості свого народу:<br />
Хлібороб він ліпший, ніж вояк.<br />
Любить землю, збіжжя і свободу<br />
Але ж їх оборонити як?</p>
<p>Із скрипінням крутиться поволі<br />
Колесо історії-гарби.<br />
Без держави нам не мати волі.<br />
Без держави —<br />
Ми навік раби.</p>
<p>Розіп’ятий між двома дубами<br />
(О, долати муки він умів!),<br />
Ворухнув кривавими губами —<br />
І над степом голос загримів.</p>
<p><strong><em>Буж </em></strong><br />
Земляки! Добродії! Братове!<br />
Чи не все надміру в нас просте?<br />
Небо нас послало на готове:<br />
Дишло посади —<br />
Й воно росте.</p>
<p>Викуйте собі державу й силу…<br />
— Куйте! — відгукнулась просторінь,<br />
І тоді із сонця, з небосхилу<br />
Вимчав царський огир,<br />
Чудо-кІнь.</p>
<p><strong>3</strong></p>
<p>Він спинився перед мертвим Бужем<br />
Ніби ждав господаря в сідло.<br />
А відтак зірвався чвалом дужим —<br />
Щось його штовхало і вело.</p>
<p>Наче він живому чоловіку<br />
Все іще продовжує служить.<br />
Відтоді щороку і щовіку<br />
Бачать люди:<br />
Бужів кінь біжить.</p>
<p>Ніби хтось над ним махає пліттю,<br />
Ніби крешуть у степу мечі.<br />
Понад півтора тисячоліття<br />
Скаче він удень і уночі.</p>
<p>Полум’яна грива в цім поході<br />
Серед виру весен і століть<br />
Спалахне загравою на сході,<br />
Щоб відтак на заході згоріть.</p>
<p>І як волі неземної вияв,<br />
Там, де кінь промчить через лани —<br />
З-під копита виникає Київ,<br />
А за ним Полтава і Лубни.</p>
<p>То його помітили в Карпатах,<br />
То, дивись, на Ворсклу поспіша.<br />
На сідельці, в полум’яних латах,<br />
Не вмирає Бужева душа.</p>
<p>Кінь ворушить вічність копитами,<br />
Вершник нахиляється до стріх.<br />
Навіть я його поза дротами<br />
У лісах мордовських спостеріг.</p>
<p>І усі, хто став уже корінням<br />
(Сотні тисяч — Бужеві сини),<br />
Мов перед новітнім сотворінням,<br />
З-під землі виходять на лани.</p>
<p>А над ними котиться у полі<br />
Голос із далекої доби:<br />
— Без держави нам не мати волі.<br />
Без держави — ми навік раби.</p>
<p><em>27-го — 30-го жовтня 1980 р.</em></p>

<div></div>