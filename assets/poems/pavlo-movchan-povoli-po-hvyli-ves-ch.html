<strong>Павло Мовчан – “Поволі, по хвилі весь час відхлинає минуле…” </strong>
<p>Поволі, по хвилі весь час відхлинає минуле,<br />
а лінія долі все глибше долоню січе,<br />
а без ліку птиць у тобі, загніздившись, поснуло,<br />
обтяживши пам’ять, як дощ, що зіперсь на плече.</p>
<p>На плівці водиці лежу немовлям у купелі,<br />
і небо важкого мене не підійме ніяк,<br />
хоч коло за колом заточують чайки веселі,<br />
та тінь лиш ковза по обличчю туди і навспак.</p>

<div>




</div>

<p>Метелик майнув і пилку натрусив на все тіло,<br />
та хвиля лизнула — для злету й пилинки нема.<br />
І тільки із денця очей споночілих<br />
пташина по пташці зрина.</p>
<p>Невже ж ти спустошишся так, як шпаківня,<br />
бо навіть минуле заснуло тебе полиша?<br />
Пронурив життя, як негоду осінню:<br />
зостався лиш кокон, а де ж бо поділась душа?</p>
<p>***</p>

<div></div>