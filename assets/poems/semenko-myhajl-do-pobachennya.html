<strong>Семенко Михайль – До побачення </strong>
<p>Черв’як зневір’я гризе і душить.<br />
Минули дні коли я вірив.<br />
Може цей демон мене задушить,<br />
Може мене розважать Сускегана чи<br />
Гвадалквівір.<br />
Ішов назустріч молодому життю.<br />
Прощайте, прощайте щирості дні.<br />
Коли захочу — востаннє заблищу<br />
І звук моїх поез ущухне в далині.<br />
Смуток. Не розважить ніхто.<br />
А день такий теплий,<br />
день так привітно всміхається.<br />
Вона сьогодні у веснянім пальто<br />
І в вітринах їй фігура її подобається.<br />
Згас світ і сонце плям не зоставило.<br />
І я стою, і я зникаю, невідзначений.<br />
Прощайте,<br />
прощай усе, що мене раділо й бавило —<br />
Ах, дуже слабий твій голос: — До побачення…</p>

<div>




</div>

<p>21. II. 1917. Владивосток</p>

<div></div>