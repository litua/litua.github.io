<strong>Леся Українка – Sol (Rondeau)</strong>
<p>Соловейковий спів навесні<br />
Ллється в гаю, в зеленім розмаю,<br />
Та пісень тих я чуть не здолаю,<br />
І весняні квітки запашні<br />
Не для мене розквітли у гаю, –<br />
Я не бачу весняного раю;<br />
Тії співи та квіти ясні,<br />
Наче казку дивну, пригадаю –<br />
У сні!..<br />
Вільні співи, гучні, голосні<br />
В ріднім краю я чути бажаю, –<br />
Чую скрізь голосіння сумні!<br />
Ох, невже в тобі, рідний мій краю,<br />
Тільки й чуються вільні пісні –<br />
У сні?</p>

<div></div>