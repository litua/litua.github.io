<strong>Герасим’юк Василь – Ти співвітчизника скручуєш в ріг…</strong>
<p>Ти співвітчизника скручуєш в ріг,<br />
немов так навчили батьки.<br />
Твій тато маржину любив та беріг,<br />
не йшов по траві навпрошки.</p>

<div>




</div>

<p>Ти співвітчизника не врятував<br />
в біді. Не врятуєш в бою.<br />
Твій тато найменше ягня підбирав<br />
і ніс під колиску твою.</p>
<p>Ягня оживало! Для лагідних слів<br />
твої отверзались уста.<br />
Ти як міг забути?!</p>
<p>Ти б очі підвів –</p>
<p>воно на руках у Христа.</p>

<div></div>