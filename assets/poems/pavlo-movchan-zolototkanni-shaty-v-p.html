<strong>Павло Мовчан – “Золототканні шати в панни…” </strong>
<p>Золототканні шати в панни,<br />
золотообідні ридвани,<br />
соломою їй мостять шлях,<br />
і ходять коні в постолах.<br />
У панни Ганни серце з воску,<br />
її покривдити так просто:<br />
гарячий погляд, наче стріль,<br />
її вражає звідусіль.<br />
У панни личко з порцеляни,<br />
а голосок її медвяний<br />
по краплі рясно розлива<br />
квітневий солод — не слова.<br />
Вона пускає бджілок з пальців,<br />
стежину заплітає в танці,<br />
як жар, роздмухує бузок —<br />
кружляє хмара пелюсток…<br />
О невблаганна, панно Ганна,<br />
вощане серце моє тане…<br />
За кожним віддихом летить<br />
кохання мить, кохання мить.<br />
Мостива пані, за тобою<br />
дорогою йду восковою,<br />
та грузнуть ноги, важче крок,<br />
літає хмарка пелюсток…</p>

<div>




</div>

<p>***</p>

<div></div>