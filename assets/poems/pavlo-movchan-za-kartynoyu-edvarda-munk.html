<strong>Павло Мовчан – За картиною Едварда Мунка «Крик» </strong>
<p>Причаєна сама в собі,<br />
вода тамується і глибне;<br />
а там, де пройми голубів<br />
стримлять стеблини непохибно.<br />
В розривах хмар така блакить,<br />
що, мов забувши про тяжіння,<br />
твоя душа летить, летить…<br />
Як в ірій пташка поосіння.<br />
І плоть, розмита на вітрах,<br />
стеблом хитається безлистим,—<br />
її пройма смертельний страх,<br />
бо поклик обернувся свистом.<br />
І віддзеркалення страшне<br />
ти раптом на воді побачив:<br />
— О, хто спотворив так мене,<br />
обличчя зморшками позначив?<br />
Червоні очі посльозив,<br />
дуплом округлив рот беззубий,<br />
ще й з нього виштовхав язик<br />
на вже зів’ялі губи…—<br />
Зірвав на небо очі — там<br />
були усі розриви зшиті:<br />
твоя ж душа — на шрамі шрам —<br />
були всі рани від блакиті.<br />
Ти в небо кинув камінця,<br />
та він шубовснув згодом в воду.<br />
І ні свічада, ні лиця…<br />
лиш срібло у очах зі споду…</p>

<div>




</div>

<p>***</p>

<div></div>