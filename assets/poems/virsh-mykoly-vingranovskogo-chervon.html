<strong>Микола Вінграновський – Червоною задумливою лінією…</strong>
<p>Червоною задумливою лінією<br />
У сизих вербах, в голубій імлі<br />
В тонкій руці з прив’яленого лілією<br />
Окреслилась ти на вечірнім тлі<br />
Отих небес вечірніх з ластівками,<br />
Димами з хат, і кропом у борщі,<br />
І сонним сіном в лузі з будяками,<br />
Де, мов живі, до ранку йшли кущі,<br />
То кіньми, то людьми, то знову кіньми,<br />
А то дивани темними… А то<br />
Збігалися, немов чорти чи відьми,<br />
І грали в піжмурки, і нявкали котом.<br />
А світ стояв — не нявкав і не грався,<br />
А світ стояв у синіх постолах,<br />
Стояв в моїх очах і придивлявся,<br />
Як саме світиться він, світ, в моїх очах.<br />
І так усе… Задумливою лінією<br />
Закреслилась ти в голубій імлі<br />
В тонкій руці з прив’яленою лілією<br />
На тлі очей моїх, на світу білім тлі.</p>

<div>




</div>

<p><em>1958</em></p>

<div></div>