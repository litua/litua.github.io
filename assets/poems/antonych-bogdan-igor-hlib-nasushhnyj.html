<strong>Антонич Богдан-Ігор – Хліб насущний</strong>
<p>У дно, у суть, у корінь речі, в лоно,<br />
у надро слова і у надро сонця!<br />
В екстазнім шалі, в час, коли найтонша,<br />
роздерти вглиб свідомості запону,<br />
аж зсунеться із нас, мов зайва шкура.</p>

<div>




</div>

<p>Лілеї сну пом’явши, плахта куряв<br />
звилась у трубку з золотої бляхи.<br />
У землю вбите полум’яним цвяхом,<br />
розколює надвоє сонце обрій.<br />
Мов карти, в кучерявій вітру торбі<br />
мішаються блакитні краєвиди.<br />
Проходять сонні люди, мов сновиди,<br />
колишуться на линвах ясних ранків.<br />
В тривожних радощах,<br />
химерно й п’янко<br />
вгинається, мов блиски леза, мова.<br />
До дна землі<br />
й до дна цупкого слова<br />
вдираються завзято і уперто<br />
і видираю в заздрісної смерті<br />
пісні,<br />
п’яніння,<br />
ночі й дні.</p>
<p><em>4 січня 1936</em></p>

<div></div>