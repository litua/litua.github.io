<strong>Микола Вінграновський – Пісня про життя</strong>
<p>Заспіваю твоє ім’я,<br />
Твоє тихе ім’я вишневе,<br />
Де між хмарами обійма<br />
Свою ніжну дорогу небо.<br />
Де горить під зорею мак<br />
І говорить гроза з грозою,<br />
Переманює — перейма<br />
Хвиля хвилю попід горою.<br />
Заспіваю твою любов<br />
У великій твоїй дорозі,<br />
В тій дорозі, де й я ішов<br />
В кароокій рясній тривозі,<br />
Де цілує росу роса,<br />
Де дніпрова світанна повінь<br />
І на ластівці не згаса<br />
Молодий вечоровий промінь.<br />
Заспіваю ті імена,<br />
Що любили і люблять, будуть<br />
Бо вишнева твоя струна<br />
Біля серця мого і люду.<br />
Заспіваю тобі себе<br />
Твоїм словом — від тебе маю…<br />
Там, де час голубінь пряде,<br />
Дорогу тебе заспіваю.</p>

<div>




</div>

<p><em>1976</em></p>

<div></div>