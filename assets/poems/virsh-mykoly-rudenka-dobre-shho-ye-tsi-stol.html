<strong>Микола Руденко – Добре, що є ці столи між дубами…</strong>
<p>Добре, що є ці столи між дубами,—<br />
Там, де біжить прохолодний струмок.<br />
Хтось тут, поставивши кошик<br />
з грибами,<br />
Відпочива від казенних думок.</p>

<div>




</div>

<p>Хтось тут зненацька пізнає, що зроду<br />
Не помічав отакої краси.<br />
Потім побачить себе і природу<br />
Так, як звелять лісові голоси.</p>
<p>Вітер, забившись в ромашковім цвіті,<br />
Жовтим пилком понад ним промайне.<br />
Стане, можливо, у білому світі<br />
Менше на серце черстве<br />
Хоч одне.</p>

<div></div>