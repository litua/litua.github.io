<strong>Роман Штігер – Ідея</strong>
<p>виношую в лоні ідею<br />
і де я тепер після<br />
наших вчорашніх істерик?<br />
все стерто й<br />
каліцтво пророків не зовсім тілесне<br />
душевне скоріш<br />
поріж<br />
розчленуй на кавалки всі дні що пройшли<br />
все те що ми втратили<br />
все те що стало старим і затертим!<br />
краще давай забуватись?!<br />
давай не дусити загноєні рани<br />
з-під наших сердець</p>
<p>холодними тінями до сих пір продовжуєш<br />
писати нікому не потрібні рядки<br />
ти видряпуєш рівно по контурах<br />
на cтінах вірші і прокльони безжальні<br />
блюзнірство скуйовджених бачень!<br />
онімілий кашель…<br />
ось що так вабить в<br />
усій цій давно завареній каші<br />
пробач я залишаюсь</p>

<div>




</div>

<p>знову і знову танцювати словесний<br />
стриптиз перед вами всіма?<br />
вже набридло ловити ріжучі погляди<br />
звідусіль<br />
як рани у сіль відбиваючись<br />
від куль!<br />
від курв!<br />
вері кул!<br />
культурне життя<br />
ха-ха<br />
просто загрався в поета<br />
альфа-бета відсічення<br />
антракт!<br />
може завершимо зараз виставу?!<br />
і ким ми стали міняючи місцями усе?<br />
знову і знову різати пальці допоки<br />
не буде болю тілесного щоб відчувати<br />
хоч щось і кесаревий тут ні при чому<br />
не допоможе!<br />
виношую в лоні ідею<br />
і де я тепер?<br />
скажіть хоча б хтось?<br />
вишнями переспілими опаду від переспілості<br />
так приємно робитись нещасним що<br />
часто засинаю на балконі під ранок<br />
з недопитим на дні алкоголем<br />
і комом у горлі так дусить відсутність<br />
тебе що аж хочеться вмерти<br />
не дихати й лежати собі<br />
руки склавши<br />
молитись пошепки щоб ніхто не зміг<br />
підслухати<br />
хоча б це</p>
<p><a href="http://onlyart.org.ua/?page_id=559">до переліку віршів Романа</a></p>

<div></div>