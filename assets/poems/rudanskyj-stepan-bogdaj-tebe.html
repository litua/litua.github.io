<strong>Руданський Степан – Богдай тебе</strong>
<p>Колись я із тяжкої туги<br />
На лаві дубовій лежав,<br />
Останній карбованець срібний<br />
В пустії калитці держав.<br />
Аж тут навинулась дівчина,<br />
І я свою тугу забув;<br />
Дівчино, моя ти дівчино,<br />
Богдай тебе бог не забув!</p>
<p>І сів я на лаві дубовій,<br />
І сіла дівчина моя,<br />
Дівчина мене обійняла,<br />
Обняв же дівчину і я.<br />
Їден поцілунок гарячий —<br />
І я, як від чарів, ожив;<br />
Дівчино, моя ти дівчино,<br />
Богдай тебе бог оживив!</p>

<div>




</div>

<p>Дівчина мене пригорнула,<br />
Дівчину і я пригорнув,<br />
Дівчина на лаві заснула,<br />
І я коло неї заснув.<br />
І снилось так мило та любо,<br />
І я через сон говорив:<br />
“Дівчино, моя ти дівчино,<br />
Богдай тебе господь любив!”</p>
<p>Раненько дівчини не стало,<br />
І знов я на лаві лежав<br />
І міцно слабими руками<br />
Пустую калитку держав.<br />
Узяла, псявіра, узяла.<br />
І я собі тихо сказав:<br />
“Дівчино, моя ти дівчино,<br />
Богдай тебе дідько узяв!”</p>

<div></div>