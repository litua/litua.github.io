<strong>Павло Мовчан – Козак Мамай (з малюнка) </strong>
<p>Вздовж стежки корінь повзко славсь,<br />
Конкретний, як жадання;<br />
гриміла збруя раз у раз<br />
сама, без коливання.<br />
І найгінкіше із дерев<br />
сахалось гілок власних.<br />
Угору тінь звело, як перст,<br />
хоч зовсім було ясно.<br />
Рука бджолою на струні<br />
завмерла, спочивала,<br />
і слуха він, як в казані<br />
перекипає сало…<br />
Козача доля в сто сторін<br />
прострелена усяко:<br />
то рідко, як шаблючий дзвін,<br />
то густо — сім’ям маку.<br />
І знать всякчасно:<br />
смерть отут,<br />
у полотнищі криці,<br />
в сиричнім запахові пут,<br />
в малій, як світ, зіниці…<br />
Та поки келих горенить<br />
і кінь копитом пише,<br />
йде в очі широчезна мить<br />
й тонка, як волос, тиша.</p>

<div>




</div>

<p>***</p>

<div></div>