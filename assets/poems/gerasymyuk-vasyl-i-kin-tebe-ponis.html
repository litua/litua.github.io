<strong>Герасим’юк Василь – І кінь тебе поніс через потік…</strong>
<p>І кінь тебе поніс через потік.<br />
Для тебе ліжник на коня накинув<br />
панашко.<br />
Він коня твого зарік<br />
на воду й камінь, блискавки і глину.<br />
І кінь пішов на воду,<br />
і поніс<br />
тебе через потік.<br />
І ліг на воду<br />
узір барвистий ліжника.<br />
І ліс<br />
осінній розірвав його зі споду.<br />
Ти глянула у воду:<br />
не стає<br />
одної барви — щоб лице погладить.<br />
Спізнилось у воді лице твоє —<br />
умре в узорі,<br />
не спинившись навіть.<br />
А кінь тебе несе через потік.<br />
А кінь тебе несе в осінній праліс.<br />
Не вирветься на твердь узорний лик.<br />
<i>Зімкнулись води,</i><br />
<i> щоб сліди зостались.</i></p>

<div></div>