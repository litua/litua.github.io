<strong>Володимир Сосюра – Бабине літо</strong>
<p>Літо бабине, бабине літо…<br />
Серце чує осінні путі…<br />
Хтось заплутав зажурені віти<br />
в павутиння нитки золоті.</p>

<div>




</div>

<p>Листя слухає вітру зітхання<br />
і згортає свої прапори.<br />
На покірну красу умирання<br />
сонце дивиться сумно згори…</p>
<p>В’януть, в’януть вуста пурпурові…<br />
Але радість і в осені є!<br />
В золоте павутиння любові<br />
ти заплутала серце моє.</p>
<p><em>1956</em></p>

<div></div>