<strong>Павло Мовчан – Спіщанілий час </strong>
<p>За дужки життя не виносив себе він ніколи,<br />
не думав про вічне,<br />
бо в ньому присутній завжди.<br />
За межами імені власного, ніби у полі,<br />
розмитий свідомістю, сутністю завше твердий…<br />
Немов в заповіднику «я» стрижньове пробувало:<br />
тут руки вкоротять,<br />
там пластирем губи замкнуть…<br />
весь простір життєвий до п’ят обкарнали,<br />
лише в глибину западалась некопана путь…<br />
Але із-під ніг вигрібали і землю щоденно,<br />
з грудей по складах витискали словник,<br />
аби здичавіло оточував світ безіменний,<br />
а з горла висотувавсь стрічкою крик.<br />
А «я» — це камінчик вишневий чи лічений атом,<br />
присохлий до ясен,— його язиком не торкнеш…<br />
безрідне, безпам’ятне —<br />
де ж твої батько і мати?..<br />
Та як ти на світі ще й досі живеш?!<br />
— А так і живу я у м’якуші тіла,<br />
безпам’ятний я, тому й невагомий… Завис…<br />
— Ти падаєш, падаєш в час спорожнілий,<br />
і світ спіщанілий вже рушиться вниз…<br />
І падають хмари, підтяті під корінь,<br />
і сиплються вниз телефонні стовпи…<br />
Розверзлась земля по самісінький обрій,<br />
і в кратер державний летять черепи, черепи…</p>

<div>




</div>

<p>***</p>

<div></div>