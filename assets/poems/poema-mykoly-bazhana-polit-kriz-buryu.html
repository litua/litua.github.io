<strong>Бажан Микола – Політ крізь бурю</strong>
<p>Пружнаста віхола —<br />
прудка підпора крилам.<br />
Боріння. Зрив. Упертий рев стрибка.<br />
Як нудно пахне тулуб літака<br />
розпеченим металом і мастилом!<br />
Як ухають, працюючи навзаводи,<br />
мотори!<br />
Вигук. Вихлоп. Спазм. Виття.<br />
Брести крізь ніч,<br />
в морозній хузі плавати,<br />
нести моє малесеньке життя…<br />
Напружено, аж пальці побіліли,<br />
чіпляюсь за дюралієвий плинт<br />
і прислухаюсь, як гребе під крила<br />
густенну бурю працьовитий гвинт.<br />
Греби поглибше, далі й далі вгвинчуй<br />
десяток тихих людських існувань<br />
туди,<br />
за пруг,<br />
за фронт,<br />
за бій,<br />
за грань,<br />
де кожен —<br />
сам, самітний, поєдинчий, —<br />
стрибне в ревіння, в хаос, в хлань.<br />
Це буде грань життя мого.<br />
Не знаю, —<br />
кінець чи грань?<br />
Мої сімнадцять літ<br />
я в пам’яті квапливо проглядаю,<br />
печальний список бідочок і бід.<br />
Не бідкаюсь. Даремно. Ні до чого.<br />
Кому? Тобі, Іване Хомичу?<br />
От знов на мене він поглянув строго,<br />
немов почув, як гірко я мовчу.<br />
За мною слідом ти крізь отвір ступиш,<br />
за мною звалишся у прірву, в круговерть,<br />
заціпиш зуби,<br />
сталь кільця поцупиш<br />
і трапиш в сніг<br />
чи вгрузнеш в смерть.<br />
Ти зробиш все, як я,<br />
а може, навіть краще,<br />
хоч я — молодша<br />
й легше долечу,<br />
та ти пройшов<br />
такі безжальні хащі,<br />
де вмерла б я, Іване Хомичу!<br />
Про мене знаєш більше, аніж кажеш.<br />
Неприязнь тліє нишком, наче трут.<br />
Вдивляєшся,<br />
чекаєш,<br />
міриш,<br />
важиш, —<br />
не вірить людям —<br />
твій щоденний труд.<br />
Я знаю це, і злюсь, і зневажаю,<br />
але убік очей не відведу,<br />
бо ні жаху, ні сумніву не маю<br />
перед лицем того, на що іду.<br />
Мене від спільного походу не відділить<br />
ні зір колючий,<br />
ні колючий дріт,<br />
і я зумію тілом власним втілить<br />
той досвід мій,<br />
який би міг знесилить,<br />
але став силою прожитих трудно літ, —<br />
їх темний подих розпачу опік,<br />
жалка образа відшмагала їх,<br />
у горлі згорбивсь,<br />
зщуливсь і знеміг<br />
моїх питань невикричаний крик.<br />
Дві тисячі сто дев’яносто днів, —<br />
і в кожен з них я входила, як в біль,<br />
немов крізь терня, дерлася крізь гнів.<br />
Дві тисячі сто дев’яносто днів, —<br />
і я не впала,<br />
й винесла звідтіль<br />
недоторканну кладь надій і почуттів,<br />
як здобуток моїх німих зусиль.<br />
Я — не сама,<br />
була я не сама<br />
в своїй хитливій утлій самоті.<br />
Я бачила,<br />
що не сховає тьма<br />
великої просвітлості путі.<br />
Я бачила,<br />
я прагнула до них,<br />
прокладачів незміряних доріг,<br />
до доброї жадоби їх робіт,<br />
до їхніх спільних радощів і бід,<br />
до їхніх роздумів, і планів, і нарад,<br />
до їхніх здвигнутих мільйонним маршем<br />
свят…<br />
— Дивись, Оксано, ось тобі на свято, —<br />
блакитноокий, наче трошки журний,<br />
слова звучать, як завше, хриплувато,<br />
а тон удано жвавий і бравурний.<br />
— Приніс тобі дарунків небагато,<br />
“Кобзар” в оправі, ще й пенал<br />
фігурний. —<br />
Це батько мій,<br />
це наш Василь,<br />
мій тато.<br />
Тому шість років.<br />
Дільше як шість років.<br />
Переджовтневі смерки прохолодні.<br />
Іще на сходах чую шурхіт кроків, —<br />
він знов страшенно втомлений сьогодні,<br />
але ввійде в кімнату так, неначе<br />
з-під душу вибіг чи прийшов з футболу,<br />
лише на шиї синя жилка скаче<br />
і біля губ проклалась зморшка квола.</p>
<p>Ми вийшли втрьох.<br />
Дзвінке, як бронза, листя<br />
бриніло, впавши на алеї парку.<br />
За чорними кущами переярку<br />
підморгували вікна передмістя.<br />
Хитання тіней,<br />
темряви несталість,<br />
два силуети —<br />
батька й мами Віри.<br />
Він взяв її за руку:<br />
— Що б не сталось,<br />
не похитнись, не втрать своєї віри… —<br />
Не втратити своєї віри? Ні,<br />
вона її не втратила й в ту мить,<br />
як ми почули,<br />
що дзвінок гримить<br />
в переддосвітній чуйній тишині.<br />
І він підвівся вдягнений.<br />
З постелі<br />
звелася мати.<br />
Грюк дверей раптовий.<br />
В квартиру струнко увійшов військовий<br />
у довгополій негнучкій шинелі.<br />
Мене обнявши, кам’яніє мама,<br />
а батько,<br />
крісло сунувши в куток,<br />
сидить, вдивившись невідривно й прямо<br />
у кожен їхній рух і крок.<br />
На стінці висне збита набік рама.<br />
Розкидано хапливо стос книжок.<br />
З чорнильниці повзе лілова пляма<br />
на зошита мого листок.<br />
Повзе, як пляма, втома і знемога,<br />
стрясає тілом тихий дрож тривог.<br />
На нас востаннє глянув він з порога.<br />
Ми тільки вдвох.<br />
Ми вдвох.<br />
Схилившись, мати підняла з долівки<br />
портрет, —<br />
давно він висів в нашім домі.<br />
На грудях батька навкіс три нашивки<br />
і зірка на суконному шоломі,<br />
Таким стояв на кручах придніпрових,<br />
таким доходив аж до львівських стін,<br />
таким пішов в супроводі військових,<br />
зодягнених так само, як і він.<br />
Казала мати: — Помилка. Страшна.<br />
Дурна. Кричуща. Скоро буде вдома. —<br />
Минали дні і тижні.<br />
Путь відома:<br />
до підворітні, в сіни, до вікна.<br />
Десятки рук в віконце тягнуть клунки, —<br />
цибуля, хліб, жовтаве сало, сіль.<br />
На клаптиках, принесених звідтіль,<br />
слова про те,<br />
що все гаразд,<br />
цілунки,<br />
як вчиться Ксана?<br />
Твій Василь.<br />
Тут довгі черги помилок таких,<br />
як з батьком.<br />
Я вже пізнавала їх —<br />
наляканих бабунь, заплаканих дружин.<br />
Он теща Шведова. Он Голубенків син.<br />
А он Марієчка,<br />
чорнява і гнучка,<br />
актора нашого знайомого дочка.<br />
Ми з нею часто вкупі повертались,<br />
порожні кошики додому несучи.<br />
Позиченими з різних п’єс здавались<br />
її примовки, репліки, плачі.<br />
Вона поїхала весною на село,<br />
про родичів казала і про дачі,<br />
а я тягла все менші передачі,<br />
бо в мами грошей зовсім не було.<br />
Коли, притиснувшись до стінки в підворітні,<br />
чекала я, щоб в сіни увійти, —<br />
дбайливий дотик рук<br />
чи усміх негпомітний,<br />
миттєвий дар людської теплоти, —<br />
який потрібний,<br />
дорогий,<br />
привітний,<br />
який ласкавий<br />
був для мене ти!<br />
У пам’яті я збережу навік<br />
і вчительки уважність обережну,<br />
і з другом батька бесіду бентежну<br />
про те, яким є справжній більшовик.<br />
І от кінчивсь етап життя один:<br />
нема чого ходити в караулку,<br />
нема чого прийомних ждать годин,—<br />
назад додому, до свого притулку<br />
іду з каструлькою схололих картоплин<br />
і довго човгаю по нашому провулку,<br />
лякаючись віддати їй цидулку,<br />
що він — на вислання,<br />
що він…</p>
<p>…Підкинуло. Здригнулось. Зашкребло.<br />
Затнувся подих. Оберт. Шарудіння.<br />
В ілюмінатор щільно влип Павло,<br />
Іван Хомич вчепився за сидіння.<br />
Я, глянувши в напівзамерзле скло,<br />
грізне й барвисте вгледіла видіння,<br />
переблиски вогнів<br />
у чорноті внизу,<br />
червоні, жовті і зелені траси<br />
стрибучих рисок.<br />
Сполох, як в грозу.<br />
Забагровілих хмар раптові обертаси.<br />
Мотори рвуть на повному газу.<br />
Бляшанки, паки, ящики, припаси<br />
переповзають з боку в інший бік.<br />
Пунктир смертей<br />
промчався повз і зник,<br />
і знову тьма,<br />
і знов сліпуча різь<br />
іскринок, бризок, вогників, блискіток.<br />
Розверзлись хмари.<br />
Вгору потяглись<br />
розжарені ножі розлючених зеніток.<br />
Ревуть мотори,<br />
аж гогочуть,<br />
аж<br />
риплять хрящі бляшаної кабіни.<br />
В горлянці згус ковток гіркої слини.<br />
У хвіст машини люто пре вантаж…<br />
Я радше з подиху моторів,<br />
ніж з радісного крику бортстрільця,<br />
дізналася про тишину просторів,<br />
яка нас оточила без кінця,<br />
лиш дальні залпи сплеском вогнепаду<br />
ще шарпали і злили горизонт.<br />
Пілот ввійшов,<br />
квадратик шоколаду<br />
погриз,<br />
сказав:</p>
<p>— Перелетіли фронт.<br />
І знову цідиться мертвотна синь плафонів,<br />
Павло знов мостить в ранці кожну, річ;<br />
забившись в темний кут, на відкиднім ослоні<br />
похнюпився Іван Хомич.<br />
Що він надумав отієї ночі,<br />
сторонячись людей,<br />
на самоті,<br />
один в своїм душевнім худосоччі,<br />
один в своїм одлюдницькім житті?<br />
“Дівча дівчам,<br />
але не розгадаю,<br />
по виразу очей не розберу,<br />
чи змучена, чи злякана до краю,<br />
чи, може, грає з нами лживу гру.<br />
Я недаремно радив командиру<br />
не йти на пробу,<br />
я б застосував<br />
і тут чітку, здорову недовіру,<br />
не без підстав — ні, ні! — не без підстав.<br />
Яких причин таємна, скрита сила<br />
її сюди, в літак цей, привела?<br />
Чи виправдань своїх батьків схотіла,<br />
чи відплатить, як зрадниця мала?<br />
Не йде про честь батьківського наймення, —<br />
під материнським прізвищем вона<br />
вписалася в народне ополчення,<br />
анкети не заповнивши сповна.<br />
Я викрив фальш<br />
і зразу ж генералу<br />
доклав,<br />
що з нею так, мовляв, і так.<br />
Дарма.<br />
Немов і не почув сигналу,<br />
а нині й сам садив її в літак.<br />
Що ж, довіряйте,<br />
хоч свою довіру<br />
доводите занадто гаряче,<br />
та вас ще гарячіше припече,<br />
коли вона дограє гру нещиру<br />
і в слушний час до німців утече…”</p>
<p>Його терзав, давив і тряс<br />
підозри заздрий рик, —<br />
як чад, струмів він поміж нас,<br />
як сизий присок, пік.<br />
Босоніж присок перейду,<br />
прорву біду, мов чад, мов тьму,<br />
і свій солдатський хліб прийму,<br />
як всі, в однім ряду.<br />
Іти отак, іти отак,<br />
не повертати вбік,<br />
хоча проник і в цей літак<br />
глухий, злобливий рик.<br />
Вже не прикличе він біди,<br />
з дороги не зіб’є,<br />
бо знаю я,<br />
за що й куди<br />
несу життя своє.<br />
І я побачила в імлі,<br />
у синій зморі літака,<br />
як простяглася звіддалі<br />
до мене спогадів рука, —<br />
вона щедротно подає,<br />
щоб я напитися могла,<br />
густим питвом життя моє<br />
у суміші добра і зла.<br />
У ньому — гіркість, плач, і прах,<br />
і сонце, й сталь, і сміх,<br />
І іскри в маминих очах,<br />
і темна туга їх.<br />
Задивлені в любов і даль,<br />
живі, живі, живі<br />
вони були і в ту прощальну мить,<br />
коли між нами сірі вартові<br />
стояли, щоб до неї не пустить.</p>
<p>Тоді мене учителька забрала.<br />
А далі — дитбудинок. Старший клас.<br />
Навчання, праця, витримка тривала<br />
і роздуми про себе і про час.<br />
Листи від мами в м’ятому конверті.<br />
директор сам розпитував: звідкіль?..<br />
Що принесуть пояснення одверті?<br />
З ким поділити неподільний біль?<br />
Не все було самотністю і болем, —<br />
був труд, і гурт, і регіт згаряча,<br />
і шум весни, і захват волейболом,<br />
і хлопець хлопцем, і дівчам дівча.<br />
Не раз Павло — секретар осередку —<br />
підходив, щось казав і замовкав,<br />
допомагав мені вдягти жакетку<br />
та й біг, пославшись на негайність справ.<br />
В любимий батьків парк<br />
ми з ним ходили часом,<br />
теплішало, коли торкався він руки,<br />
а в ту неділю рушили всім класом<br />
на Люботинські затишні ставки.<br />
Верталися в вінках, в піснях, в ігрі, в розгоні,<br />
Павло поперед всіх стрибав, смішив мене.<br />
Вже з першого обличчя на пероні<br />
ми прочитали:<br />
сталось щось страшне.<br />
Я до кінця, до старості, до скону<br />
запам’ятаю тишину,<br />
юрбу на площі,<br />
гучномовця конус,<br />
хрипіння пауз,<br />
фраз вагу жахну.<br />
Коли розходилися люди, —<br />
були вони уже і ті, й не ті.<br />
Велике діло праведного суду<br />
їх спільним ділом стало у житті.<br />
Вони ідуть, —<br />
невже пройдуть повз мене,<br />
мене на бік одсторонивши знов?<br />
Їх шереги,<br />
їх кличі,<br />
їх знамена —<br />
мої,<br />
як дух, як плоть моя і кров.<br />
Невже я справді марна й негодяща,<br />
щоб внесок мій придатися не міг?<br />
Вони ідуть. Дорога їх — найтяжча<br />
зі всіх людьми прокладених доріг.<br />
“Брати і сестри!”<br />
Так по-людськи вперше.<br />
Як відповім йому?<br />
Як відповім?<br />
Той комуніст, що впав, в його тюрмі померши<br />
і в нього вірячи, — він батьком був моїм.<br />
Його загибель — також наша втрата,<br />
безглузда втрата в битві двох світів.<br />
Хто займе місце впалого солдата?<br />
Вони ідуть. Твій час наспів.<br />
“Брати і сестри”.<br />
Як же відповісти?<br />
Як звать мене тепер?<br />
Дочка?<br />
Чия?<br />
Не він один,<br />
а це — всі комуністи<br />
на мене кличуть,<br />
і підводжусь я,<br />
і разом з ними я піду до краю,<br />
і разом з ними змірю шлях оцей,<br />
не перерву,<br />
не зраджу,<br />
не зламаю<br />
путі моїх батьків, путі моїх дітей.</p>

<div>




</div>

<p>Коли всім класом ми до військкомату<br />
пішли й просили в армію забрать,<br />
там, одібравши хлопців, може, п’ять,<br />
погнали геть компанію строкату.<br />
Себе ми відчували півлюдьми.<br />
Куди ж іти? І от знайшли у місті<br />
Потрібне діло. Записались ми<br />
На курси, звані курсами радистів.<br />
Тоді з’явивсь Іван Хомич.<br />
Він брав<br />
од нас заяви, посвідки, анкети.<br />
Питав, порившись в вороху заяв:<br />
хто дід? хто батько? звідки? як ти? дети?<br />
Він зберігав,<br />
він пильно доглядав,<br />
провіривши до крапки і до риски,<br />
життів недовгих наших списки,<br />
затиснуті в бляшаних клямрах справ.<br />
Постановили мало не відразу<br />
зарахувать курсантами наш клас,<br />
лише про мене не було наказу,<br />
нарешті появивсь і цей наказ.<br />
Вагавсь, як видно, на моїй заяві<br />
Іван Хомич поставити свій гриф…<br />
Не довго вчилась я радистській справі, —<br />
звалилась.<br />
Жар. Жага. Верзіння.<br />
Тиф.<br />
Проснулась в родички з Холодної гори,<br />
два місяці пролежавши в гарячці<br />
на кривоногій, ветхій розкладачці,<br />
метаючись з тривоги і жари,<br />
і вибрела на вулиці пустинні,<br />
пострижена, збентежена, слаба, —<br />
десь там на мене друзі ждать повинні,<br />
там мій обов’язок,<br />
і труд мій,<br />
і судьба.</p>
<p>Сіпнувши двері, збила я гачок,<br />
і, протягом підхоплений, під ноги<br />
шугнув шумливий, довгий звій стрічок,<br />
жмутки соломи, курява підлоги.<br />
На чорній дошці — крейда дбалих вправ,<br />
таблиці Морзе білі крапки й риски.<br />
Антенні рами. Книги без оправ.<br />
Кривих верньєрів* ебонітні диски.<br />
Плакати й клапті, запхані у кут.<br />
І я одна в безмовності просторій<br />
покинутих поспішно аудиторій<br />
радистських курсів.<br />
Я одна отут.<br />
Забули попередить? Не хотіли<br />
з собою брати?..<br />
Павле, як же ти…<br />
Не скрикнути.<br />
Ще раз зібрати сили.<br />
Не тратить часу.<br />
З Харкова піти.</p>
<p>Спустошеність площі,<br />
де протяг по полю асфальтному вивів<br />
узори похмурі і чорні, як траурні ленти вінків, —<br />
це звихрений попіл паперів,<br />
попалених наспіх архівів,<br />
потоптаний погар писання,<br />
уривки обвуглених слів.<br />
Безлюддя печальних кварталів.<br />
Духмяність тонка листопаду.<br />
Часами гарматним розкатом проноситься<br />
в тишині<br />
розпачливе рикання лева з розбомбленого<br />
зоосаду, —<br />
він, скровлений, сильний, безумний,<br />
вмирає уже три дні.<br />
Ні, ця тишина не тихіша<br />
за гуки, розриви й обвали<br />
за ляск запопадний зеніток,<br />
за брязкіт осколків о брук,<br />
за вибух,<br />
одсвічений багро в дзеркальній стіні п’єдесталу,<br />
звідкіль нам говорить Шевченко<br />
розгніваним порухом рук.</p>
<p>Продзвонять підківки патрульних.<br />
Процюкають кроки старечі,<br />
і дивляться люди й будинки пустими очима біди.<br />
Поникши на лавці, холону,<br />
хилю упокорено плечі,<br />
шукаю у звивинах мозку надії зітерті сліди.<br />
— Оксано! — раптово і різко.<br />
— Оксано! Яка ж бо я рада… —<br />
Марійки, схвильовані руки розмотують хустки<br />
кайму.<br />
— Лишилась?.. Недовго чекати.<br />
Тікають. Кінчилась їх влада.<br />
Нічого я їм не забуду. За все розрахунок візьму. —<br />
Марійчині тіняві очі, Марійчині губи вологі<br />
і щось небувале, незнане, нове і небачене в них.<br />
Від неї відсахуюсь, повна іще потайної тривоги,<br />
і морок раптовий між нами,<br />
між мною й тобою,<br />
проліг.<br />
— Я слухаю радіо…<br />
Вермахт. Культура. Берлін. Європейці.<br />
Боїшся? Зголосимось разом.<br />
Обидві ми — жертви Чека… —<br />
Я зводжусь.<br />
Дві тіні тріпочуть<br />
на жовтій піщаній алейці.<br />
Ударю.<br />
До болю, до крику назад розмахнулась рука.<br />
Ударю.<br />
Ти чуєш?<br />
Тікай же,<br />
бо я придушу тебе, шлюхо.<br />
Виходить, оце і єсть ворог,<br />
зустрінутий вперше в житті.<br />
Зіниці пожовкли, як в кішки.<br />
— Тікай же! — проказую глухо.<br />
Побігла.<br />
Я вийшла із міста ярком по знайомій путі.<br />
Димучі простори. Гримучі дороги.<br />
Поля спопелілі. Спалахнуті стоги.<br />
Масних палениськ пелехата юга.<br />
Привали. Бюмбьожки. Прокльони.<br />
Тривоги.<br />
Побиті, ганчір’ям обкутані ноги.<br />
По воду, по хліб, по надію черга.<br />
І раптом — зелена донецька сага,<br />
дихання вологи, холодна куга…<br />
Спинитися — вмерти з одчаю й знемоги.<br />
Вперед. Пилюга. Пилюга. Пилюга.</p>
<p>Де я їх надибала? В школі за тихим<br />
Осколом.<br />
Зайорзав, забігав, на зборах захрипнув<br />
Павло,<br />
але повернувся зі зборів отих<br />
з протоколом:<br />
на курси мене зараховано знову було.<br />
Крутнулись верньєри.<br />
Зелені заблимали вічка.<br />
Зметнулись антени.<br />
Полізли у нори шнурки,<br />
і пішла цокотня,<br />
перестук, позивних перекличка,<br />
пульс морзянки рвучкий,<br />
призвичаєний двигіт руки.<br />
Будь спрямована в ціль,<br />
будь, мов постріл,<br />
несхибна і стисла,<br />
будь невтомна, — і ти,<br />
як народний пароль, розбереш<br />
зашифровану річ,<br />
таємничі позначення й числа<br />
партизанських команд,<br />
диверсантських суворих депеш.<br />
Розсип іскор —<br />
і мчать всепроникливі цятки та риски,<br />
і домчать,<br />
і десь в Харкові<br />
тол<br />
штаб-квартиру СС роздере.<br />
З цілим світом говорить<br />
рука худорлява радистки<br />
іскрометним ключем своїм:<br />
цятка — тире,<br />
цятка — цятка — тире.<br />
Я ловлю себе часом,<br />
що чую ввесь світ, як морзянку,<br />
на пунктир двох іскрин<br />
покладаю всі звуки землі —<br />
і ритм свого серця,<br />
й Павлову журливу співанку,<br />
і гудіння моторів, заблуканих в сніжній імлі.<br />
Я їх розумію:<br />
глибокий, протяжливий подих,<br />
бистрий віддих,<br />
короткий,<br />
як цятка, як іскра, як блиск.<br />
На своїх, продиктованих тактом спалахувань,<br />
кодах<br />
бурмотять вони, може,<br />
про взятий незважено риск.<br />
Що ж, нехай…<br />
Похилюсь на брезент парашутного тюка,<br />
буду слухать себе, своє серце, свій крихітний світ.<br />
Яка там була в мене школа, і мука, й наука<br />
І скільки згадок назбиралося протягом літ!<br />
Лежить моє тіло<br />
у ватнику, в штанях, в ушанці,<br />
лежить, прикурнувши<br />
на паках патронів і толу,<br />
і стрясається пульсом,<br />
одміряним в строгій морзянці,<br />
і хвилі від нього<br />
розходяться по видноколу.<br />
Якщо зібрать<br />
в единий пункт,<br />
в єдиний центр,<br />
в єдину цятку<br />
думки, чуття, пориви, мрії, сни,<br />
усе єство<br />
до краю,<br />
без остатку,<br />
до дна останньої глухої глибини,<br />
аж задвигтіти,<br />
як двигоче стрілка,<br />
на компасі в магнітну даль рвучись,<br />
щоб кожен нерв, клітинка, мускул, жилка<br />
призивом спільним наскрізь пройнялись,<br />
тоді, —<br />
я вірю, відчуваю, знаю, —<br />
як резонанс, озвуться позивні<br />
із далини,<br />
з тайги,<br />
з-за гір Алтаю<br />
долине крик, призначений мені.<br />
Я пальцями об серце вибиваю<br />
сигнали точні, прості і ясні.<br />
Вслухаюсь —<br />
хвилі йдуть з-за небокраю.<br />
Прийом! Прийом!<br />
Є відповідь?<br />
Ще ні…<br />
Так знову бий усім єством прагнущим<br />
туди, в Сибір, у безмір, в буревій.<br />
Ні пасмам гір,<br />
ні вартовим,<br />
ні пущам<br />
не зупинити клич мій позивний,<br />
Вистукую:<br />
дві риски, цятка й риска,<br />
і знов дві риски, і три риски вслід.<br />
До палу мозку,<br />
дзвону кровотиску<br />
я променюсь,<br />
я б’юсь об кругозвід.<br />
Сигналю:<br />
— Мамо! —<br />
Знов дві риски. Цятка.<br />
Сигналю:<br />
— Мамо! Мамо! Мамо! Ма… —<br />
Не зойк, не писк безсилого дівчатка —<br />
змужніла вже без тебе я сама.<br />
Ось парашут мій. Строп туга укладка.<br />
Ось люк. За ним — кружіння, безвість,<br />
тьма.<br />
А може, й смерть?<br />
Дві риски. Цятка.<br />
Мамо!<br />
У мене все. Прийом. Прийом. Прийом.<br />
На дні очей, напроти мозку прямо,<br />
в світінні ганглій,<br />
виразно цілком<br />
я бачу маму.<br />
Постать, брови, очі,<br />
сумні, безмежно теплі і живі.<br />
Вузенькі плечі в стьоганці робочій<br />
і хустка в’язана на сивій голові.<br />
Здмухнувши сніг по мерзлім підвіконню,<br />
вдивилась в світ.<br />
Уже світає там.<br />
До мене руку тягне.<br />
Рваний шрам<br />
протяв пориту зморшками долоню.<br />
— Зіпрись об мене. Час вставати, доню.<br />
За тебе я ручаюсь всім життям… —<br />
Так. Певне, час.<br />
На вгрітому сидінні<br />
заворушивсь Іван Хомич.<br />
Павло підвівся, тихо став узбіч,—<br />
мовчить, ладнає ремені наспинні.<br />
Механік в дверях одкрутив болти.<br />
— Приготуватись! — запалало слово.<br />
І неминуче впало так раптово,<br />
що вже не стало<br />
ні турбот, ні спогадів, ні суєти.<br />
Одна. Сама. Лиш ти. Лиш ти.<br />
Ні, ось Павло. Він йде вперед. Пусти.<br />
Пусти його. Він скочить в пітьму перший.<br />
За ним і я. Хомич останній. Три.<br />
Твердим ударом тьму дверей продерши,<br />
в ребристій сталі заревли вітри.<br />
Мороз зім’яв, пожмакав, згріб лице.<br />
Нема назад.<br />
Як томить кожна п’ядь!<br />
Як давить ранець!<br />
Спокій! Де кільце?<br />
Затисни й сіпай на рахунок п’ять.<br />
Павло пригнувся.<br />
Брязкіт.<br />
Свище падь.<br />
Падіння. Прірва. Край. Не відступать.<br />
Хтось підштовхнув:<br />
— Пішла! —<br />
Ступила, зникла, витліла до тла.<br />
Стрибок.<br />
Падіння<br />
головою вниз,<br />
скрутило м’язи враз,<br />
розсік морозу вріз,<br />
суглоби рве по швах,<br />
хребет до тріску гне<br />
на друзк,<br />
на брязк,<br />
на стиск,<br />
на смерть<br />
волочить, стаскує, жене,<br />
вогненна круть, зелена верть<br />
до пня розколює мене,<br />
я розметалась,<br />
серце, ноги, руки,<br />
сто рук, сто ніг, сто тіл,<br />
навальна млость, стрибучих іскор муки,<br />
і раптом рветься тулуб мій навпіл,<br />
протяжний гук, опуклий вибух,<br />
болючий струс<br />
і тишина,<br />
десь в нутрощах, в життя найглибших глибах<br />
колючих спазм згасаюча луна,<br />
бринливі стропи підпирають круто,<br />
і, як долонь, прикривши височінь,<br />
сіріє наді мною кругла тінь<br />
ривком розгорнутого парашута,<br />
гойдаюсь всім тілом,<br />
пручаюсь, підстрибую, висну<br />
між чорною тьмою внизу<br />
і чорною тьмою вгорі,<br />
очам не пробити її непроглядність зловісну,<br />
безмежні пустоти, бездонні нурти, пустирі,<br />
сама, одинока, самітня, одна, позабута,<br />
між чорною тьмой внизу<br />
і чорною тьмою вгорі,<br />
клаптинка тканини, лапатий листок<br />
парашута,<br />
під ним безпорадна,<br />
мов кокон, метляюсь на довгім шнурі,<br />
волокон і м язів розчахнутий вихорем віхоть,<br />
хистке існування, закружляне в сніжній імлі,<br />
аби не зомліти, щоб вірити, пружитись, дихать,<br />
землі доторкнутись і встояти на землі,<br />
не пухла долоня легкої шовкової тканки<br />
роздмуханим куполом вчасно прикрила мене,<br />
повиснуте бомбою тіло тяжке диверсантки, —<br />
мій гнів, мою клятву, моє поривання земне<br />
велика долоня,<br />
міцна материнська долоня,<br />
робочими зморшками різко і гірко порита,<br />
її неухильність, безстрашність, турбота, безсоння<br />
тримає мене над розверстими ямами світу,<br />
долоні мільйонів, землею і сталлю натруджені,<br />
пожаром пропахчені, порохом битви опечені,<br />
звелись наді мною в суворім і владнім напруженні,<br />
щоб я не сконала на чорних снігах Задонеччини,<br />
могутні, дбайливі долоні мойого народу,<br />
стражданням спотужнені, спеками й стужами<br />
шпарені,<br />
моя охорона в страшній крутії небозводу<br />
між тьмою і тьмою,<br />
в падінні,<br />
в самітному маренні,<br />
долоні людей, допомога, підпора всесильна<br />
в мені, наді мною, зі мною, навколо, повсюди,<br />
я маса, я сила, я частка життя невіддільна,<br />
я зводжусь! Я житиму! Земле! Народе мій! Люди!</p>
<p><em>1964</em></p>

<div></div>