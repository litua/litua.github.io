Надя Ковалюк – Я ще люблю… О Боже! Як же так?<p>Я ще люблю… О Боже! Як же так?<br />
Минуло сто ночей і стільки ж ранків,<br />
як розлетілись мрії по кутках<br />
і розкололось небо на уламки.<br />
А я люблю… На грані, на краю,<br />
усупереч собі і всьому світу,<br />
як немовля, в руках любов несу,<br />
не знаючи, куди її подіти…</p>
<p>Між нами – кілометри сліз і слів<br />
і стіни безкінечного мовчання,<br />
а Він все топче стежку моїх снів<br />
холодними осінніми ночами.<br />
Чомусь мій ангел доторком крила<br />
не врятував від цього божевілля –<br />
пройшовши довгий путь свого життя,<br />
любити так – без права на надію…</p>

<div>




</div>

<p>Замиготять, минуть холодні дні,<br />
які давно вже стали близнюками,<br />
Він знову увірветься уві сні<br />
й зігріє пальці теплими губами…</p>
<p>І як Він там? У небі? На краю?<br />
Бо відчуваю, що не став щасливим.<br />
Невже я так Його й не розлюблю?!<br />
Скажи мені, мій ангеле безкрилий…</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>
<p></p>

<div></div>