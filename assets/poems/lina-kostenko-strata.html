<strong>Ліна Костенко – Страта </strong>
<p><strong>Розділ V</strong></p>
<p>Світає, Господи, світає…<br />
Земля у росах, як в парчі.<br />
Маріє, Діво Пресвятая,<br />
це ти так плакала вночі?</p>
<p>Якісь он квіти, сині-сині,<br />
на голу цеглу повились.<br />
Спиває ранок по росині,<br />
як в нас під хатою колись.</p>
<p>Тюремник виповз на прогулянку.<br />
Проходить варта по двору.<br />
Як швидко ніч оця прогулькнула!<br />
Сьогодні вранці я умру.</p>
<p>Печаль осиплеться, як маки.<br />
Заорють місце орачі.<br />
Лиш десь на хуторі собаки<br />
ще довго витимуть вночі.</p>
<p>Душа у безвісті полине,<br />
очима зорі проведуть.<br />
Чи хоч пучечок той калини<br />
мені на груди покладуть?</p>
<p>…Одмучилась. Одгостювала<br />
на цей неправедній землі.<br />
І одспівала… одспівала!..<br />
Ще одхрипіти у петлі, –</p>
<p>і все. І досить. Засинаєш.<br />
Така непам’ять огорта…<br />
А що, тепер, Марусю, знаєш,<br />
що значить в світі самота?</p>
<p>Ніхто до тебе не озветься,<br />
хоч би й покликала кого.<br />
Лише об стіни обіб’ється<br />
луна од голосу твого.</p>
<p>Лише цеглина до цеглини<br />
та дві худенькі бадилини,<br />
віконце з виямком низьким.<br />
Хоч би хоч голос чий долинув!<br />
Хоч би хоч попрощатися із ким!</p>
<p>Якісь були ж і подруги у мене,<br />
і хтось таки ж співав мої пісні…<br />
І тільки груша листя ще зелене<br />
чомусь хитнула раптом при стіні.</p>
<p>За мур вхопились рученята.<br />
Зійшли над муром оченята!</p>
<p>Блакитні, карі, чорні, сірі.<br />
Я заніміла з того дива.<br />
А діти грушу так обсіли,<br />
мов груша ними і вродила.</p>
<p>Очиці сяють, подих затамовано.<br />
Тріщить гілляка, хтось аж полетів.<br />
– Ти бачиш?<br />
– Де?<br />
– Не видно.<br />
– Отамо вона!<br />
– Ти справді відьма? Там нема чортів?<br />
– Послухай, відьмо, а лови-но грушу!<br />
– А де ти спиш? А їсти там дають?<br />
– Ховайся, відьмо! Йдуть по твою душу!<br />
Уже підходять, на поріг стають!</p>
<p>Оце і все з людьми моє прощання –<br />
ці діти, діти, цей ласкавий рій.<br />
Спасибі вам за дерево пізнання –<br />
оце єдине, де безсилий змій.</p>
<p>…Бряжчить залізо. З кам’яної пітьми<br />
хтось тишину вигупує чобітьми.<br />
І входить смерть. Вона в людській подобі.<br />
“Не ридай мене, мати, зрящи во гробі!<br />
Не ридай мене, мати, зрящи во гробі…”</p>
<p>Біля воріт юрмилися цікаві.<br />
Чого вже там ті люди не верзуть?<br />
Вже кат пройшов, аж грухнуло в Полтаві:<br />
– Везуть Марусю, людоньки, везуть! –</p>
<p>Везуть Марусю за далекі гони,<br />
за сиве море тої ковили.<br />
Уже голів судейських макогони<br />
в степу на вітрі мідно загули.<br />
Вже п’яний Дзизь ведмежу губу кривить,<br />
все поводи натягує: – Гаття! –<br />
А там в степу…</p>
<p>а там в степу, як привид,</p>
<p>стоять оті ворота в небуття.</p>
<p>Все суне в степ, хто пішки, хто на возі.<br />
Отаман Гук дивується:</p>
<p>– Куди?!</p>
<p>Вам, люди, що, зі смертю по дорозі,<br />
що ви претеся гірше череди?</p>
<p>Що їх веде – і доброго, і злого?<br />
Де є та грань – хто люди, хто юрма?<br />
Людей у брамі стримує залога.<br />
От добре хоч, що полку вже нема.<br />
Бо як би їм на все оце дивитись<br />
і проти кого вихопить шаблі?<br />
Та краще вже самому задавитись,<br />
ніж дівчину побачити в петлі!</p>
<p>Лесько Черкес, той мало що не плаче.<br />
Є в нього кінь і шабля є крива.<br />
Пушкар сказав: – Залишишся, козаче,<br />
Тут теж потрібна шабля й голова.</p>
<p>А що зміркуєш тою головою?<br />
Сторожа, судді, війт, – не підступи.<br />
Оце б схопити дівчину живою –<br />
та й мчати, мчати, мчати у степи!</p>
<p>А люди йдуть…</p>
<p>І що їм тут цікавого?</p>
<p>О Господи, спаси нас од лукавого!<br />
Кортить смертельне?..</p>
<p>А кортить, мабуть.</p>
<p>Самі не знають, а таки ідуть.</p>
<p>І піп з хрестом попереду… Це схоже<br />
на хресний хід…</p>
<p>До шибениці?! Боже!</p>
<p>Везуть людину чи від неї тінь?<br />
Усіх Скорбящих Радості. Амінь.</p>
<p>Читає піп з Євангелія. Млосно.<br />
По самий обрій стелеться трава.<br />
І так самотньо, так безодголосно<br />
кричить в степу десь чайка степова…</p>
<p>А тут ще вітер, небо теж якесь,<br />
земля до ніг півпуда налипає.<br />
А тут ще всіх за петельки хапає<br />
отой на правду вражений Черкес.<br />
Питає:</p>
<p>– Люди! Був же такий звичай? –</p>
<p>коли вели на страту козака,<br />
виходить дівка, вкутавши обличчя,<br />
що він не бачить навіть і яка,<br />
і каже:</p>
<p>– От що, я з ним поберуся!</p>
<p>І віддавали ж смертника таки.<br />
А що, як я врятую так Марусю?!<br />
– То ти ж не дівка, тут же навпаки.</p>
<p>В якій же ти їм з’явишся подобі?<br />
І що їм скажеш? Ні, не віддадуть.<br />
“…Настане час, і сущії у гробі<br />
почують глас Христа і ізидуть…”</p>
<p>Піп дочитав. І знову рушили.<br />
Пройшли версти вже півтори.<br />
Вже десь далеко поза грушами<br />
лишились ближні хутори.</p>
<p>І цвинтар той, де над гробками<br />
високе небо тише тче,<br />
і ті хрести із рушниками,<br />
як у сватів – через плече.</p>
<p>Похід спинився. Свіжа стружка<br />
губила кучері в полин.<br />
Якась полтавська чепурушка<br />
вперед пропхалася з малим.</p>
<p>Стояв поміст. Рябі отари<br />
далеко паслись на горбі.<br />
Гойдався зашморг.</p>
<p>Бігли хмари.</p>
<p>Хтось перемовився в юрбі:</p>
<p>– Люди! Хто привів сюди дитину?!<br />
– Та воно ж маленьке, ще не розуміє.<br />
– То й чукикайте його дома,<br />
чого ж ви його привели сюди?</p>
<p>– Пропустіть матір, хай стане ближче.<br />
Хто-хто, а вона заслужила.<br />
– Перехрестіться, яку матір?!<br />
– Та Грицькову.<br />
– А-а-а, Грицькову.</p>
<p>– Марусину ж не випустили з міста.<br />
Вона ж така вже там, напівжива.<br />
Там біля неї жінка Шибилиста,<br />
Ящиха теж лишилась, Кошова.</p>
<p>І прокотилось натовпом строкатим:<br />
“Ведуть!”</p>

<div>




</div>

<p>Тітки – біліші наміток.</p>
<p>Проноза швець шепочеться із катом,<br />
щоб потім дав мотузочки шматок.</p>
<p>Замовкли всі,</p>
<p>ніхто й не ворухнеться.</p>
<p>Лиш дві куми, сусідки Вишняка:<br />
– Диви яка, іде і не спіткнеться!<br />
– Іде під зашморг, а диви яка!</p>
<p>– На матір схожа, тільки трохи вища.<br />
Ті ж самі очі і така ж коса.<br />
– Ну, от скажіте, людоньки, навіщо<br />
такій убивці та така краса?</p>
<p>– А це як хто. Я маю іншу гадку.<br />
Якась вона не схожа на убивць.<br />
Злочинниця, – а так би й зняв би шапку.<br />
На смерть іде, – а так би й поклонивсь.</p>
<p>– Бо ти такий вже, чоловіче, зроду,<br />
все б тільки очі й витріщав на вроду, –<br />
сказала жінка з усміхом терпким. –<br />
Знімати шапку?! Себто перед ким?</p>
<p>Перед цією? Себто отакою,<br />
що отруїла власною рукою?<br />
Та щоб над нею обвалилась твердь!<br />
– Побійся Бога, вона йде на смерть!</p>
<p>…Вона ішла. А хмари як подерті.<br />
І сизий степ ще звечора в росі.<br />
І з кожним кроком до своєї смерті<br />
була усім видніша звідусіль.</p>
<p>Стояли люди злякані, притихлі.<br />
Вона ішла туди, як до вершин.<br />
Були вже риси мертві і застиглі,<br />
і тільки вітер коси ворушив.</p>
<p>І тільки якось страшно, не до речі,<br />
на тлі тих хмар і зашморгу, була<br />
ота голівка точена, ті плечі,<br />
той гордий обрис чистого чола.</p>
<p>І в тиші смертній, вже такій, аж дивній,<br />
коли вона цілує образок, –<br />
на тій високій шиї лебединій<br />
того намиста доброго разок.</p>
<p>Аж навіть кат не витримав, зачовгав,<br />
заніс мішок, узявшись за краї, –<br />
чи щоб вона не бачила нічого,<br />
чи так нестерпно бачити її!</p>
<p>А он стоять особи урядові,<br />
щоб тут же й смерть засвідчити судові.</p>
<p>О Господи, прости нам цю ганьбу!..<br />
І раптом вершник врізався в юрбу.</p>
<p>Зметнувся кінь, у піні, дибаластий.<br />
Папером вершник у руці стрясав:<br />
– Спиніться!</p>
<p>Гетьман вас уповновластив</p>
<p>читати вголос цей універсал!</p>
<p>– Іване! Брате! Як ти встиг?! –<br />
кричав Лесько і тряс його за груди.<br />
Суддя стояв ні в сих ні в тих.</p>
<p>І раптом вголос заридали люди.</p>
<p>Ще не вляглось ридання те кругом,<br />
не встиг Іван ще й повід передати,<br />
а Шибилист вже цьвохнув батогом –<br />
хутчій в Полтаву! – матері сказати.</p>
<p>Горбань помацав гетьманську печать.<br />
Суддя подержав, передав бурмистру.<br />
Кат метушиться, люди щось кричать.<br />
Дивитись страшно на Івана Іскру.</p>
<p>Отаман Гук, ступивши на два кроки,<br />
ревнув з помосту поверх всіх голів:<br />
– Наш гетьман, властію високий,<br />
такий наказ читати повелів!</p>
<p><em>“Дійшла до нас, до гетьмана, відомість,</em><br />
<em> іж у Полтаві скоївся той гріх,</em><br />
<em> що смертю має буть покараний.</em></p>
<p><em>Натомість</em></p>
<p><em>ми цим писанням ознаймуєм всіх:</em><br />
<em> В тяжкі часи кривавої сваволі</em><br />
<em> смертей і кари маємо доволі.</em><br />
<em> І так чигає смерть вже звідусіль,</em><br />
<em> і так погребів більше, ніж весіль.</em><br />
<em> То чи ж воно нам буде до пуття –</em><br />
<em> пустити прахом ще одне життя?</em></p>
<p><em>Чурай Маруся винна ув одному:</em><br />
<em> вчинила злочин в розпачі страшному.</em><br />
<em> Вчинивши зло, вона не є злочинна,</em><br />
<em> бо тільки зрада є тому причина.</em></p>
<p><em>Не вільно теж, караючи, при цім не</em><br />
<em> урахувати також і чеснот.</em><br />
<em> Її пісні – як перло многоцінне,</em><br />
<em> як дивен скарб серед земних марнот.</em></p>
<p><em>Тим паче зараз, як така розруха.</em><br />
<em> Тим паче зараз, при такій війні, –</em><br />
<em> що помагає не вгашати духа,</em><br />
<em> як не співцями створені пісні?</em></p>
<p><em>Про наші битви – на папері голо.</em><br />
<em> Лише в піснях вогонь отой пашить.</em><br />
<em> Таку співачку покарать на горло, –</em><br />
<em> та це ж не що, а пісню задушить!”</em></p>
<p>Отаман Гук, помовчавши (повіка<br />
йому сіпнулась), далі прочитав, –<br />
такий потужний голос в чоловіка,<br />
либонь, хватило б і на п’ять Полтав:</p>
<p>– “За ті пісні, що їх вона складала,<br />
за те страждання, що вона страждала,<br />
за батька, що розп’ятий у Варшаві,<br />
а не схилив пред ворогом чола, –<br />
не вистачало б городу Полтаві,<br />
щоб і вона ще страчена була!</p>
<p>Тож відпустивши дівчину негайно<br />
і скасувати вирока того.<br />
А суддям я таку даю нагану:<br />
щоб наперед без відома мого<br />
не важились на страти самочинні,<br />
передовсім освідчили мене<br />
про кожну страту по такій причину,<br />
що смерть повсюди, а життя одне”.</p>
<p>Універсал прочитано публічно,<br />
щоб справу тую уморить навічно.</p>
<p>Оскільки ж трохи не дійшло до страти<br />
і смерть свою вона пережила,<br />
то впрод не вільно пересуддя брати,<br />
бо вже вона покарана була.</p>
<p>…Гойдався зашморг, вже він не потрібний.<br />
Юрмились люди, добра новина.<br />
Сміявся тесля, головою срібний,<br />
що не згодиться тут його труна.</p>
<p>Підбіг Іван –</p>
<p>і в розмах свого зросту</p>
<p>збив ту драбинку смертницьку з помосту.<br />
Якісь жінки вже бігли до Марусі.<br />
Чиєсь в юрбі гуцикало дитя.<br />
Вона стояла, мов застигла в русі, –<br />
уже по той бік сонця і життя.</p>
<p>– Такого ще не чувано ніде.<br />
Її пустили, а вона не йде!<br />
– А може, помішалася? Іване!<br />
Мо’, хоч тебе послуха? Підійди! –<br />
…Вона стояла. І над головами<br />
уже пливли осінні холоди.<br />
І не було ні радості, ні чуда.<br />
Лиш тихий розпач: вмерти не дали.<br />
Їй говорили, а вона не чула.<br />
І тільки коли матір підвели,<br />
вона відразу наче спам’яталась,<br />
і одхитнулась від того стовпа,<br />
і якось наче здалеку верталась,<br />
чогось вперед руками, як сліпа.</p>
<p>Іще бліда, іще мов крейда біла,<br />
а наче й усміхалась, лебеділа:<br />
– От бачте, мамо, все і обійшлося. –<br />
І цілувала матері волосся.</p>
<p>***</p>

<div></div>