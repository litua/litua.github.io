<strong>Микола Вінграновський – Над гаєм хмара руку простягає…</strong>
<p>Над гаєм хмара руку простягає<br />
І гається, і гається над гаєм.<br />
Ще дощ у хмарі, ще вона не знає,<br />
Де дітись Їй у небі понад гаєм.</p>
<p>А з переяру, з того переяр’я<br />
Ліщина дивиться горіхами на хмару.<br />
І карі очі, і голівку кару<br />
Звело дівча на ту над гаєм хмару.</p>

<div>




</div>

<p>Той переярок, те дівча, і хмара,<br />
І дощ отой на виспражену землю,<br />
І ту проламану любов’ю в серці греблю<br />
Ти не доніс… Ганьба тобі і кара.</p>
<p>За все, що ти любив, але ніколи<br />
Не признававсь собі… лиш сито спав вночі!<br />
Кому брехав? Кому служив — почім?<br />
Для чого жив, убогий ти і голий?!</p>
<p>Ти — нуль. Пшоно ти. Згаром-перегаром<br />
Розвійсь, і звійсь, і тінь свою склепи!..<br />
Зведи ж, дівча, голівоньку, ти, хмаро,<br />
Мені над гаєм руку простягни!</p>
<p><em>1965</em></p>

<div></div>