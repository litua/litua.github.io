<strong>Микола Вінграновський – Качки летять!..</strong>
<p>Качки летять! Марієчко, — качки…<br />
Качки летять! У крилах свище небо…<br />
Важкі соми пригублюють гачки,<br />
І жовкне білий світ навколо тебе.</p>
<p>Маріє, мріє, мрієчко моя,<br />
Моя Марієчко тривожна,<br />
Твоїм гірким, як світ. Ім’ям<br />
Мені звучить хвилина кожна.</p>
<p>Я наче в сні тебе ловлю,<br />
Навколо тиша ні шелесне.<br />
Благословляю і люблю<br />
Твоє чоло двадцятивесне,</p>
<p>І шиї лінію тонку,<br />
І руки звітрені і хтиві,<br />
І карі коси сумовливі<br />
В кульбабо-золотім вінку.</p>

<div>




</div>

<p>Спасибі вам. Для вас одної<br />
Я вас творю з прогірклих мрій<br />
В епоху бомби рокової,<br />
В епоху розуму і дій.</p>
<p>І зрушень різних на планеті<br />
Ви та струна моя одна,<br />
В якій усі життя і смерті<br />
Мені — сповна!</p>
<p>Наш час, не нехтуючи світом<br />
В своє життя-буття страшне,<br />
Він просурмився карим цвітом,<br />
Він вами просурмив мене.</p>
<p>Не залишив і граму пустки,<br />
Усе доцільно, все — в ім’я.<br />
У боротьби нема відпустки,<br />
Любове плинуча моя.</p>
<p><em>1965</em></p>

<div></div>