<strong>Микола Руденко – Помру і нерозгаданим лишиться…</strong>
<p>Помру — і нерозгаданим лишиться,<br />
Чого приходив я у світ земний.<br />
Уже на інших людях окошиться<br />
Загадок і запитань рій сумний.</p>
<p>Тополя над криницею ростиме,<br />
Акації цвістимуть на горбах.<br />
Веснянкувата дівчина нестиме<br />
Смак першого цілунку на губах.</p>
<p>Хтось клятву під калиною забуде —<br />
Його на інші коси повело.<br />
І все так само попід сонцем буде,<br />
Як за моєї юності було.</p>

<div>




</div>

<p>Де ж буду я? Невже лиш раз на вічність<br />
Життя даровано душі моїй?..<br />
Нехай загине сіра пересічність —<br />
Я кволу ницість викличу на бій.</p>
<p>І спину не згинаючи в покорі<br />
(Не вийде з мене тихого раба),<br />
Спрямую душу на далекі зорі,<br />
Бо я і Всесвіт — це одна судьба.</p>
<p>Цвітінню лип вклоняючись, мов чуду,<br />
До сосен дослухаючись в бору,<br />
Я не малим в житті щасливий буду —<br />
У власні груди небо заберу.</p>
<p><em>14. 04.1981</em></p>

<div></div>