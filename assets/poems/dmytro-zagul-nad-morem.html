<strong>Дмитро Загул – Над морем</strong>
<p>Похмурий, гордий кобзарю,<br />
Море понурих дум!<br />
Шумом летить попід хмару<br />
Рокіт розгойданих струн.</p>
<p>Ні, то не Чорне море,<br />
Не біла пінява хвиль!<br />
То струн голубих перебори,<br />
Дум стародавній стиль.</p>
<p>Вічно поважні гори,<br />
Весела зелень верхів –<br />
Заслухані в синє море,<br />
Як кобзарський спів.</p>

<div>




</div>

<p>Стоять кипариси горді<br />
І мрійно дивляться вниз,<br />
Де буряні, довгі акорди<br />
Громом грози пронеслись.</p>
<p>Поеми пам’яті Понту!<br />
Про вас гомонів Гомер, –<br />
Колись ви гули Ксенофонту<br />
Так, як мені тепер.</p>
<p>Багряні бороди бардів<br />
Покрили рокоти струн.<br />
Море! Похмурий кобзарю<br />
Довгих лицарських дум!</p>
<p>ІЗ ЗБІРКИ “МОТИВИ”, НА ВІДПОЧИНКУ</p>

<div></div>