Юрій Андрухович – Про театри, цирки та іподроми…<p>Про театри, цирки та іподроми<br />
не писав тобі ані слова. Й не буду.<br />
Є вагоміші драми, себто погроми:<br />
на прохання люду повісять Юду</p>
<p>чи каструють Будду (яка різниця!)<br />
на вимогу нарсуду в ніч солов’їну.<br />
Я щодня тут їжджу попри в’язницю.<br />
Мене вчать любити всю цю країну.</p>
<p>Мене вчать: найменша сльоза дитяти<br />
важить більше, аніж усі Бутирки,<br />
взяті разом з Луб’янкою. Слід читати<br />
епілептиків. Небо з-поза кватирки</p>

<div>




</div>

<p>є тотожним небу з-за грат. Це рівні<br />
величини в байдужості і красі. Я<br />
тут щодня проходжу попри катівні,<br />
а мене все вчать: Месія, Росія…</p>
<p>Вчать мене: свобода — лише хвороба,<br />
щось таке, як сифіліс або навіть<br />
як червінка. Зрештою, це оздоба<br />
до в’язниці, якою натхненно править</p>
<p>сам народ і сам же сидить завзято,<br />
як спортсмен, зацікавлений у режимі.<br />
Шапки знято. Голови стято. Свято.<br />
Це коли в божевільнях сплять одержимі.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>