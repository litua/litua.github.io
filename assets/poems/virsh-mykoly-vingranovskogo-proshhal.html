<strong>Микола Вінграновський – Прощалось літо…</strong>
<p>Прощалось літо. Тьмянів лист,<br />
І лев лежав під кленом.<br />
В прощанні літа син дививсь<br />
На лева і на мене.</p>
<p>Тремтіли в пуми дві сльози<br />
Останніми сльозами,<br />
Ті дві сльози, ті дві грози<br />
У пуми, як у мами.</p>

<div>




</div>

<p>Щось біло ткали павучки<br />
На жовтому папері,<br />
І синє літо на гачки<br />
Вже зачиняло двері.</p>
<p>Прощальний промінь заглядав<br />
В муарні очі пуми<br />
Й, сховавшись в лапи, лев ридав<br />
Під шурхотіння гуми.</p>
<p><em>1965</em></p>

<div></div>