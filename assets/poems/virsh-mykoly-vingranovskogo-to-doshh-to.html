<strong>Микола Вінграновський – То дощ, то сніг, то знову дощ…</strong>
<p>То дощ, то сніг, то знову дощ,<br />
І листя лопотіло,<br />
Побуровіла нехворощ,<br />
Вода на зиму сіла.</p>
<p>Піввітру пахло ще теплом,<br />
Йогенька ж половина<br />
Ішла вже з білим рюкзаком,<br />
Тонка зігнулась спина.</p>
<p>Якийсь дідок-перестрибок,<br />
Не на коні, не в човні,<br />
З’явивсь з-під хмари і листок<br />
Здмухнув собі зі скроні.</p>

<div>




</div>

<p>І враз на землю він побіг,<br />
З-під хмари вітром здутий:<br />
Одна нога узута в сніг,<br />
Друга у дощ узута.</p>
<p>При зимі-осені-весні<br />
Розхитуючи кладку,<br />
Біг дід мій здалеку мені<br />
Чорнявим хлопченятком.</p>
<p>З усіх своїх далеких ніг<br />
Він біг на силу всеньку,<br />
Біг і співав: то дощ, то сніг<br />
І я, твій дід, маленький!</p>
<p><em>1964</em></p>

<div></div>