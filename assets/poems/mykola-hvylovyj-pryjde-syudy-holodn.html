<strong>Микола Хвильовий – «Прийде сюди холодна, вечірня…»</strong>
<p>Прийде сюди холодна, вечірня,<br />
де метелить, метелить одуванчика пух,<br />
і запахне пожаром далеким загірним,<br />
і тебе я згадаю на возі, в степу.<br />
Упаду, упаду в розпуці на роси,<br />
лебединно прокинусь туди, на вирій.<br />
Ах, із білих гречок підвелася осінь<br />
і на пасіку лине останній рій.<br />
Чи це ти, чи не ти — золотії рамена.<br />
На устах огірок і баштан крізь туман.<br />
Чи не прийдеш, як осінь, коханко, до мене,<br />
положу на рамено тобі діамант.<br />
Зараз згадую очі — горлиці очі<br />
(кропива, і тини, і кілки в сум).<br />
Під сорочкою груди, мов дух огірочний,<br />
і стрічки, і вінок, і гадючку-косу.<br />
Упаду, упаду в розпуці на роси.<br />
За серпневим баштаном не легіт горить —<br />
то бреде по ланах у задумі осінь,<br />
то в червінцях загрузли бори.</p>

<div></div>