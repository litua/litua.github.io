Рильський Максим – Художник<p>Миколі Балсанові</p>
<p>Густими барвами земними<br />
Він звеселяє полотно,<br />
І чим рясніш воно цвістиме,<br />
Тим довше житиме воно.</p>
<p>Не кожну фарбу, що потрапить<br />
Йому під руку, він бере,<br />
Життя не кожний марний клапоть,-<br />
Лиш те з життя, що не умре!</p>
<p>Але буває, що в дрібниці<br />
У сонця відсвіті легкім<br />
Велике сяєво таїться,<br />
Як в іскрі — блискавка і грім.</p>
<p>Листка осіннє опадання,<br />
Повита інеєм трава,-<br />
Вість про весняне розцвітання,<br />
Розгадка давнього нова!</p>
<p>Та найпишніше там цвітіння,<br />
Найвище серце там зліта,<br />
Де рух, де дія, де горіння,<br />
Чуттів і мислей повнота.</p>

<div>




</div>

<p>Тому він з пристрастю такою<br />
Малює море без країв,<br />
Часи не сну, а неспокою,<br />
Великих Партії сивів.</p>
<p>Він пильний, сміливий, стоокий,<br />
Ніщо від нього не втече,<br />
Минулі і майбутні роки<br />
Він підіймає на плече.</p>
<p>Він — труд, він — гнів, він — спів любові,<br />
Він там, де люди й боротьба,<br />
Він — братній усміх юнакові,<br />
Він — меч повсталого раба.</p>
<p>І ми читаємо з картини:<br />
Яке глибоке щастя — жить,<br />
Буть гідним імені людини,<br />
Народу й людськості служить!</p>
<p>12 жовтня 1954 р</p>
<p>автор: <strong><a href="http://onlyart.org.ua/?page_id=7156">Рильський Максим</a></strong></p>

<div></div>