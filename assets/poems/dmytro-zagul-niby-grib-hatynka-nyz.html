<strong>Дмитро Загул – “Ніби гріб, хатинка низька…”</strong>
<p>Ніби гріб, хатинка низька,<br />
Де на світ родився я;<br />
Там була моя колиска,<br />
Там живе рідня моя.</p>
<p>Я родився серед смутку,<br />
Виростав я в морі сліз…<br />
В кождім кутику-закутку<br />
Чув прокльони, зойки скрізь.</p>

<div>




</div>

<p>Чим ми, бідні, винуваті,<br />
Що гризе нас вічний біль?<br />
Голод, холод, в нашій хаті,<br />
А по стінах бруд і цвіль?!</p>
<p>Я родився серед болю,<br />
Хоровитим виростав,<br />
Туча вбила хліб на полі,<br />
В хату голод завітав.</p>
<p>З нужди батько в гріб звалився<br />
І лишив нас без часу…<br />
Я в широкий світ пустився;<br />
Може, щастя принесу…</p>
<p>ІЗ РАННІХ ПОЕЗІЙ, З ЦИКЛУ “ВЕСНЯНІ МРІЇ”</p>

<div></div>