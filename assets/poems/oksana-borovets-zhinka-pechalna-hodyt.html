<strong>Оксана Боровець – Жінка печальна ходить за мною часто…</strong>
<p>Жінка печальна ходить за мною часто.<br />
Коли я оплачую світло чи воду в крані,<br />
Вона наближається майже впритул до каси,<br />
Каже приречено черзі: «Чи є тут крайній?»</p>

<div>




</div>

<p>Жінки цієї чорні вологі очі,<br />
Русе волосся, витончені зап’ястя.<br />
Зайде в «Ашан» сьогодні і скаже: «Хочу<br />
Жити без знижок…» І додає: «…на щастя».</p>
<p>Завтра на пошті стане за крок, як завше, –<br />
Рве у кишені нитку чи губить гроші.<br />
Не озирнеться. Слова мені не скаже.<br />
Тільки очима: «Займіть моє місце, прошу…»</p>

<div></div>