<strong>Павло Мовчан – “Все знаджує мене: повітря забагато…” </strong>
<p>Все знаджує мене: повітря забагато —<br />
легені роз’їда, рамена прихиля,<br />
громадно зависа, щоб втиснути, впечатать<br />
в повітря весняне, у скаменілий шлях.<br />
Земля, немов плита, на ноги знизу тисне,<br />
щохвилі важча плоть, вповільнюється крок,<br />
і пада хмара вниз, мов камінь, прямовисно,<br />
і входить в кров пісок…<br />
Немає способу на захист чи заруку:<br />
дерева, наче мур, оточують кругом,<br />
і повна безгомінь помножує розпуку,<br />
лиш чути — молоток гучніш щодалі стука:<br />
здригаєшся — душа прохромлена гвіздком…<br />
І чуєш, що в тобі любові забагато:<br />
волання, біль і гнів — усе ввібрав пісок,<br />
і, впавши долілиць, кричиш, щоб відпечатать<br />
не муку, не печаль, а гостроту думок.</p>

<div>




</div>

<p>***</p>

<div></div>