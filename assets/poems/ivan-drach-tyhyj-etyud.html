<strong>Іван Драч – Тихий етюд</strong>
<p>Що несеш мені в тихому імені,<br />
В зливі кіс, перевитій, важкій?<br />
Що нашепчуть вуста твої стримані<br />
Несповитій тривозі моїй?</p>

<div>




</div>

<p>Чи над каннами над пломенистими,<br />
Де я пісню твою перестрів,<br />
Знов розсиплешся аметистами<br />
З-під холодних і зламанних брів?</p>
<p>Що з твоїми словами невмілими,<br />
Хто їх трунком гірким напоїв?..<br />
І біжать між березами білими<br />
Білі руки в тривоги мої…</p>

<div></div>