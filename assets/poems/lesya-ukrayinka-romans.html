<strong>Леся Українка – Романс</strong>
<p>Не дивися на місяць весною, –</p>
<p>Ясний місяць наглядач цікавий,<br />
Ясний місяць підслухач лукавий,<br />
Бачив він тебе часто зі мною<br />
І слова твої слухав колись.</p>
<p>Ти се радий забуть? Не дивись,</p>
<p>Не дивися на місяць весною.</p>

<div>




</div>

<p>Не дивись на березу плакучу, –</p>
<p>На березі журливеє віття<br />
Нагадає тобі лихоліття,<br />
Нагада тобі тугу пекучу,<br />
Що збратала обох нас колись.</p>
<p>Ти се радий забуть? Не дивись,</p>
<p>Не дивись на березу плакучу.</p>
<p>2.02.1897</p>

<div></div>