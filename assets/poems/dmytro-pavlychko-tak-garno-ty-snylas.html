<strong>Дмитро Павличко – “Так гарно ти снилась мені…” </strong>
<p>Так гарно ти снилась мені:<br />
Не руки, не очі, лиш голос,<br />
Лиш голос, як день у вікні,<br />
Як вітру знадлива голість.</p>
<p>Наче в блакиті зоря,<br />
Ти в слові замерехтіла.<br />
Зринали, як блиск янтаря,<br />
Згини твойого тіла.</p>

<div>




</div>

<p>Зринали й зникали вмить<br />
Хвилею золотою.<br />
І серце хотів я вмить<br />
Тим світлом і чистотою.</p>
<p>Раптом – пробудження грім.<br />
Де ж ти пропала, ноче?<br />
Метелик у серці моїм<br />
Вогкими крильми тріпоче.</p>
<p>***</p>

<div></div>