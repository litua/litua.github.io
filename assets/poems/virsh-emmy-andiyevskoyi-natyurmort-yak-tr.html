<strong>Андієвська Емма – Натюрморт як трамплін у намір (сонет)</strong>
<p>Тарілка. Семиколірна підлива.<br />
Поруч виделки – куля і приладдя<br />
Люмінесцентна – з дисків вся – колода,<br />
Що невимовне – на кришталик – ловить,</p>

<div>




</div>

<p>Аби стабільність – трави, звірі, люди.<br />
Предмети в сон повідсувались мляво,<br />
Розмитість виявляючи хвилеву,<br />
Яка, однак, – одразу м’язи, ледве</p>
<p>Найменший дотик. – Форма, як підземка<br />
З полицями, куди подоби – взимку,<br />
Ануж потужністю новою – задум</p>
<p>Й на безорбітних перехрестях зійде.<br />
Й дівча, де вже вогонь палахкотить,<br />
На мотузку нагулює кита.</p>

<div></div>