<strong>Андрій Малишко – Ми підем, де трави похилі…</strong>
<p>Ми підем, де трави похилі,<br />
Де зорі в ясній далині,<br />
І карії очі, і рученьки білі<br />
Ночами насняться мені.</p>
<p>За річкою, за голубою<br />
Дві чайки у хмари зліта.<br />
В краю подніпровськім ми стрілись з тобою,<br />
Веселко моя золота.</p>

<div>




</div>

<p>Над полем зарошені віти<br />
Дубове верхів’я звело.<br />
З тобою у парі ми будем любити<br />
Все те, що на серце лягло.</p>
<p>І стеляться обрії милі,<br />
І вечір в осіннім вогні,<br />
І карії очі, і рученьки білі<br />
Ночами насняться мені.</p>

<div></div>