<strong>Павло Мовчан – “Від сизого до голубого…” </strong>
<p>Від сизого до голубого відвільгли хмари-дерева,<br />
і проступаюча дорога слідом торішнім ожива.<br />
Листки потрухлі, жовта глиця,<br />
насіння з вільхи, будяки<br />
і нехолонуча живиця, що капле, капле в дві руки…<br />
В глибоких зморшках зберігає<br />
шорстка кора вологи слід,<br />
та в пам’яті моїй немає слідів від проминулих літ.<br />
Свідомість, спрямлена до крику,<br />
її мов вітром продува;<br />
проходить простір многоликий, гуде порожня голова.<br />
Кого кохав, конав від муки,<br />
і язиком — листком щавлю —<br />
зализував сліди розлуки, завдавши серцю лиш жалю.<br />
Аж страшно, порожньо, неначе<br />
хтось замість тебе досі жив<br />
і твою пам’ять не позначив, а тільки душу спопелив.<br />
І все чуже тобі, ніяке, і безіменне, світе мій,<br />
кому складать, за віщо дяку?<br />
— Живи безклопітно й радій…</p>

<div>




</div>

<p>***</p>

<div></div>