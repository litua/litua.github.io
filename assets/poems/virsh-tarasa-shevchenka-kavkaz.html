<strong>Тарас Шевченко – Кавказ</strong>
<p><em>Искреннему моему Якову де Бальмену</em></p>
<p>Кто даст главе моей воду,<br />
И очесем моим источник слез,<br />
И плачуся и день и нощь,<br />
о побиенных…<br />
Иеремии глава 9, стих 1</p>
<p>За горами гори, хмарою повиті,<br />
Засіяні горем, кровію политі.</p>
<p>Споконвіку Прометея<br />
Там орел карає,<br />
Що день божий добрі ребра<br />
Й серце розбиває.<br />
Розбиває, та не вип’є<br />
Живущої крові –<br />
Воно знову оживає<br />
І сміється знову.<br />
Не вмирає душа наша,<br />
Не вмирає воля.<br />
І неситий не виоре<br />
На дні моря поле.<br />
Не скує душі живої<br />
І слова живого.<br />
Не понесе слави бога,<br />
Великого бога.</p>
<p>Не нам на прю з тобою стати!<br />
Не нам діла твої судить!<br />
Нам тілько плакать, плакать, плакать<br />
І хліб насущний замісить<br />
Кровавим потом і сльозами.<br />
Кати згнущаються над нами,<br />
А правда наша п’яна спить.</p>
<p>Коли вона прокинеться?<br />
Коли одпочити<br />
Ляжеш, боже, утомлений?<br />
І нам даси жити!<br />
Ми віруєм твоїй силі<br />
І духу живому.<br />
Встане правда! встане воля!<br />
І тобі одному<br />
Помоляться всі язики<br />
Вовіки і віки.<br />
А поки що течуть ріки,<br />
Кровавії ріки!</p>
<p>За горами гори, хмарою повиті,<br />
Засіяні горем, кровію политі.<br />
Отам-то милостивії ми<br />
Ненагодовану і голу<br />
Застукали сердешну волю<br />
Та й цькуємо. Лягло костьми<br />
Людей муштрованих чимало.<br />
А сльоз, а крові? Напоїть<br />
Всіх імператорів би стало<br />
З дітьми і внуками, втопить<br />
В сльозах удов’їх. А дівочих,<br />
Пролитих тайне серед ночі!<br />
А матерних гарячих сльоз!<br />
А батькових старих, кровавих,<br />
Не ріки – море розлилось,<br />
Огненне море! Слава! Слава!<br />
Хортам, і гончим, і псарям,<br />
І нашим батюшкам-царям</p>
<p>Слава.</p>
<p>І вам слава, сині гори,<br />
Кригою окуті.<br />
І вам, лицарі великі,<br />
Богом не забуті.<br />
Борітеся – поборете,<br />
Вам бог помагає!<br />
За вас правда, за вас сила<br />
І воля святая!</p>
<p><em>Чурек</em> і <em>сакля</em> – все твоє,<br />
Воно не прошене, не дане,<br />
Ніхто й не возьме за своє,<br />
Не поведе тебе в кайданах.<br />
А в нас!.. На те письменні ми,<br />
Читаєм божії глаголи!..<br />
І од глибо[ко]ї тюрми<br />
Та до високого престола –<br />
Усі ми в золоті і голі.<br />
До нас в науку! ми навчим,<br />
Почому хліб і сіль почім!<br />
Ми християне; храми, школи,<br />
Усе добро, сам бог у нас!<br />
Нам тілько <em>сакля</em> очі коле:<br />
Чого вона стоїть у вас,<br />
Не нами дана; чом ми вам<br />
Чурек же ваш та вам не кинем,<br />
Як тій собаці! Чом би нам<br />
Платить за сонце не повинні!<br />
Та й тілько ж то! Ми не погане,<br />
Ми настоящі християне,<br />
Ми малим ситі!.. А зате!<br />
Якби ви з нами подружили,<br />
Багато б дечому навчились!<br />
У нас же й світа, як не те –<br />
Одна Сибір неісходима,<br />
А тюрм! а люду!.. Що й лічить!<br />
Од молдованина до фінна<br />
На всіх язиках все мовчить,<br />
Бо благоденствує! У нас<br />
Святую Біблію читає<br />
Святий чернець і научає,<br />
Що цар якийсь-то свині пас<br />
Та дружню жінку взяв до себе,<br />
А друга вбив. Тепер на небі.<br />
Об бачите, які у нас<br />
Сидять на небі! Ви ще темні,<br />
Святим хрестом не просвіщенні,<br />
У нас навчіться!.. В нас дери,</p>

<div>




</div>

<p>Дери та дай,<br />
І просто в рай,</p>
<p>Хоч і рідню всю забери!<br />
У нас! чого то ми не вмієм?<br />
І зорі лічим, гречку сієм,<br />
Французів лаєм. Продаєм<br />
Або у карти програєм<br />
Людей… не негрів… а таких<br />
Таки хрещених… но простих.<br />
Ми не гішпани; крий нас, боже,<br />
Щоб крадене перекупать,<br />
Як ті жиди. Ми по закону!..</p>
<p>По закону апостола<br />
Ви любите брата!<br />
Суєслови, лицеміри,<br />
Господом прокляті.<br />
Ви любите на братові<br />
Шкуру, а не душу!<br />
Та й лупите по закону<br />
Дочці на кожушок,<br />
Байстрюкові на придане,<br />
Жінці на патинки.<br />
Собі ж на те, що не знають<br />
Ні діти, ні жінка!</p>
<p>За кого ж ти розіп’явся,<br />
Христе, сине божий?<br />
За нас, добрих, чи за слово<br />
Істини… чи, може,<br />
Щоб ми з тебе насміялись?<br />
Воно ж так і сталось.</p>
<p>Храми, каплиці, і ікони,<br />
І ставники, і мірри дим,<br />
І перед обра[зо]м твоїм<br />
Неутомленниє поклони.<br />
За кражу, за войну, за кров,<br />
Щоб братню кров пролити, просять<br />
І потім в дар тобі приносять<br />
З пожару вкрадений покров!!</p>
<p>Просвітились! та ще й хочем<br />
Других просвітити,<br />
Сонце правди показати<br />
Сліпим, бачиш, дітям!..<br />
Все покажем! тілько дайте<br />
Себе в руки взяти.<br />
Як і тюрми муровати,<br />
Кайдани кувати,<br />
Як і носить!.. і як плести<br />
Кнути узловаті –<br />
Всьому навчим; тілько дайте<br />
Свої сині гори<br />
Остатнії… бо вже взяли<br />
І поле і море.</p>
<p>І тебе загнали, мій друже єдиний,<br />
Мій Якове добрий! Не за Україну,<br />
А за її ката довелось пролить<br />
Кров добру, не чорну. Довелось запить<br />
З московської чаші московську отруту!<br />
О друже мій добрий! друже незабутий!<br />
Живою душею в Украйні витай,<br />
Літай з козаками понад берегами,<br />
Розриті могили в степу назирай.<br />
Заплач з козаками дрібними сльозами<br />
І мене з неволі в степу виглядай.</p>
<p>А поки що мої думи,<br />
Моє люте горе<br />
Сіятиму – нехай ростуть<br />
Та з вітром говорять.<br />
Вітер тихий з України<br />
Понесе з росою<br />
Мої думи аж до тебе!..<br />
Братньою сльозою<br />
Ти їх, друже, привітаєш,<br />
Тихо прочитаєш…<br />
І могили, степи, море,<br />
І мене згадаєш.</p>
<p><em>18 ноября 1845, </em><br />
<em>в Переяславі</em></p>

<div></div>