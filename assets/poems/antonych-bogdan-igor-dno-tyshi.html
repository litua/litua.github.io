<strong>Антонич Богдан-Ігор – Дно тиші</strong>
<p>Сліпуче чорний вугіль ночі, глиб і серця шахта,<br />
природи дно — дно таємниці й неба синє лоно;<br />
лящить у вухах сон — зім’ята та подерта плахта,<br />
і дзвоніть в темряві співуче серце телефону.</p>

<div>




</div>

<p>Так будиться хаос забутий літ дитячих світу,<br />
з-поза свідомості запони дивиться прадавнє,<br />
мов озеро, чарує в сріблі заля, й синім квітом<br />
проломаний удвоє місяць на долівці в’яне.</p>
<p>І темне місячне ядро з твердої шкаралущі<br />
вилускують долоні тиші, що усе загорнуть.<br />
Дівчат кирпатий янгол рає, й час статуї кришить,<br />
лиш труби мегафонів сяють, мов тюльпани чорні.</p>
<p><em>4 січня 1936</em></p>

<div></div>