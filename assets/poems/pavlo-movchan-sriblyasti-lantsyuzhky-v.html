<strong>Павло Мовчан – “Сріблясті ланцюжки води…” </strong>
<p>Сріблясті ланцюжки води<br />
звисали з стріх<br />
і дзеленчали,<br />
і тупо блимала лопата<br />
в кутку сіней.<br />
Ручай калюжив через двір<br />
і важко, майже неможливо,<br />
було робить собі кораблик,<br />
і лячно ногу перенести<br />
через ручай: сонця пливуть.<br />
І ледь вловимо зачинався<br />
у небі жайвір,<br />
і холодно хитались віти,<br />
дратуючи лякливу тінь.<br />
І мітилась в повітрі путь:<br />
від брості до плода хрумкого…<br />
Ще не окреслилися чітко<br />
стрімкої річки береги, —<br />
і лиш одне, що свідкувало<br />
про вічно суще і незмінне<br />
передчуття весни п’янкої.<br />
Моя присутність — в плині цьому.<br />
Бо хтось же мусить бути свідком?</p>

<div>




</div>

<p>***</p>

<div></div>