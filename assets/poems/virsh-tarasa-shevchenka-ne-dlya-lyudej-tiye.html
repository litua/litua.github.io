<strong>Тарас Шевченко – Не для людей, тієї слави</strong>
<p>Не для людей, тієї слави,<br />
Мережані та кучеряві<br />
Оці вірші віршую я.<br />
Для себе, братія моя!</p>

<div>




</div>

<p>Мені легшає в неволі,<br />
Як я їх складаю,<br />
З-за Дніпра мов далекого<br />
Слова прилітають.<br />
І стеляться на папері,<br />
Плачучи, сміючись,<br />
Мов ті діти. І радують<br />
Одиноку душу<br />
Убогую. Любо мені.<br />
Любо мені з ними.<br />
Мов батькові багатому<br />
З дітками малими.<br />
І радий я і веселий,<br />
І бога благаю,<br />
Щоб не приспав моїх діток<br />
В далекому краю.<br />
Нехай летять додомоньку<br />
Легенькії діти.<br />
Та розкажуть, як то тяжко<br />
Було їм на світі.<br />
І в сім’ї веселій тихо<br />
Дітей привітають,<br />
І сивою головою<br />
Батько покиває.<br />
Мати скаже: бодай тії<br />
Діти не родились.<br />
А дівчина подумає:<br />
Я їх полюбила.</p>
<p>[Друга половина 1848, Косарал]</p>

<div></div>