<strong>Руданський Степан – Лошак</strong>
<p>Напосілися злодії<br />
Раз на мужика<br />
І, чи з поля, чи із стайні<br />
Вкрали лошака.<br />
Мужик ходить, ломить руки,<br />
На святе дає;<br />
Коли чує — аж у стану<br />
Лошак його є.<br />
Поклонився асесорам<br />
Мужик-неборак;<br />
Асесори йому кажуть!<br />
«Пашол вон, дурак!<br />
На слово ему поверить!<br />
Экой дуралей!<br />
Приведи для показанья<br />
Восемь душ людей!»<br />
Мужик ходить, просить, поїть,<br />
Восьмеро найшов,<br />
Дав попові на молебень<br />
Та й у стан пішов.<br />
Поклонився асесорам<br />
Знову неборак.<br />
Асесори знов говорять:<br />
«Пашол вон, дурак!<br />
Экой чорт сюда приносит<br />
Этаво хахла!<br />
Суется с сваей кабылай!..<br />
Есть важней дела!<br />
Придешь после!» Через тиждень<br />
Знов мужик іде,<br />
Вибирає, поїть свідків<br />
І у стан веде.<br />
Діла знову в асесорів,<br />
Гонять мужика.<br />
Став хазяїн, стали люди —<br />
Нема лошака!<br />
Аж піднявся і говорить<br />
Іден з-межи них:<br />
«Не відіб’єш ти коня[ки]<br />
Від тих станових!<br />
А як ще нас разів кілька<br />
Сюда поведеш,<br />
То будь певний, що й корову<br />
З дому ізведеш…<br />
Подаруй їм ту коняку<br />
І не голоси…<br />
А скажи, мов, що вклепався,<br />
Ще й перепроси!»<br />
І послухав мужик ради,<br />
Іде до панів:<br />
«Вибачайте, я вклепався!»<br />
Бух панам до ніг!<br />
«Как же ты, дурак, не знаешь,<br />
Что было твое,<br />
Да к чужому привязался,<br />
Выдал за свое?..»<br />
«Вибачайте, благороддя,<br />
За вину мою!<br />
Маю жінку і із нею<br />
Років сім жию,<br />
А щоб її який злодій<br />
В стан запакував,<br />
Мусив би-м панам сказати,<br />
Що єй не впізнав!»</p>

<div></div>