<strong>Василь Стус – У цьому полі, синьому, як льон…</strong>
<p>У цьому полі, синьому, як льон,<br />
де тільки ти і ні душі навколо,<br />
уздрів і скляк: блукало в тому полі<br />
сто тіней. В полі, синьому, як льон.<br />
судилося тобі самому бути,<br />
аби спізнати долі, як покути,А в цьому полі, синьому, як льон,<br />
у цьому полі, синьому, як льон.<br />
Сто чорних тіней довжаться, ростуть<br />
і вже, як ліс соснової малечі,<br />
устріч рушають. Вдатися до втечі?<br />
Стежину власну, ніби дріт, згорнуть?<br />
Ні. Вистояти. Вистояти. Ні —<br />
стояти. Тільки тут. У цьому полі,<br />
що наче льон. I власної неволі<br />
спізнати тут, на рідній чужині.<br />
У цьому полі, синьому, як льон,<br />
супроти тебе — сто тебе супроти<br />
і кожен супротивник — у скорботі,<br />
і кожен супротивник, заборон<br />
не знаючи, вергатиме прокльон,<br />
неначе камінь. Кожен той прокльон<br />
твоєю самотою обгорілий.<br />
Здичавів дух і не впізнає тіла<br />
у цьому полі, синьому, як льон.</p>

<div></div>