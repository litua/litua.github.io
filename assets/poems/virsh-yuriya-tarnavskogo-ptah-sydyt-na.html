<strong>Юрій Тарнавський – Птах сидить на гілці</strong>
<p>Сидить птах на<br />
гілці, на дереві,<br />
що розгалужується від<br />
його ніг, притискає<br />
кольорову голову до<br />
ока, великого й прозорого,<br />
як вікно, розсуває<br />
пір’я, немов важкі<br />
портьєри, чує, як<br />
від хвилювання б’ється у<br />
грудях серце.</p>

<div>




</div>

<p>На другім боці лежить<br />
світ, поділений на дерева,<br />
траву, каміння, дії<br />
з’являються між і<br />
перед ними, як діти,<br />
перебігають з місця<br />
на місце, ховаються, немов<br />
справді вірять, що<br />
їх не видно.</p>

<div></div>