<strong>Герасим’юк Василь – Я не знаю того, хто привів</strong>
<p>На ворізках колиска під<br />
самою стелею — так дід<br />
ладнав, сам прив’язав на сволок.</p>
<p>За шнур колиску колисав<br />
вояк, поранений лежав<br />
на лаві, ще не леґінь — отрок.</p>
<p>На Петра з лісу принесли,<br />
криваві зняли постоли<br />
у пісні: <i>най жию — най гину.</i><br />
Він вижив, більше не співав,<br />
стогнав, дитину колисав,<br />
бо добрі ґазди роблять сіно.</p>
<p>Дитя сміється, плаче, спить,<br />
боєць поранений лежить<br />
під ним — ще сам дитина, отрок.<br />
Колише немовля вояк,<br />
застогне й заколише так,<br />
що скрипне сволок.</p>

<div>




</div>

<p>Він побачив того, хто привів,<br />
ще крізь ліс, ще ніхто не гримів,<br />
ще дитя встиг він розколисати,<br />
і на себе — коц, ліжник, рядно,<br />
щоби постріл не вчуло воно…<br />
Хто привів, той ввірветься до хати</p>
<p>і заклякне, як ті, що із ним,<br />
бо колиска зі скрипом страшним<br />
розколисує тверді і води.<br />
Бо дитя не розбудить ніхто!<br />
Не підніме своє копито<br />
той, хто водить і хто за ним ходить.</p>
<p>Я не знаю того, хто привів.<br />
Крізь ліси я його не уздрів.<br />
Та іде він! веде він! — я знаю.</p>
<p>Він іде, хоч від страху кричить!<br />
Він кричить, хоч дитя розбудить<br />
він боїться ще дужче — я знаю.</p>

<div></div>