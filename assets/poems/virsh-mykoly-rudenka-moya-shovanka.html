<strong>Микола Руденко – Моя схованка</strong>
<p>Я живу, як в колодязі:<br />
Бачу лиш зорі,<br />
Котрі кличуть мене,<br />
Щоб не спав уночі.<br />
Зодягаюсь хапливо.<br />
Ще темно надворі.<br />
Крадусь так,<br />
Щоб не вгледіли наглядачі.</p>
<p>І в каптьорці пишу —<br />
Там, де сушать онучі.<br />
Ні, не можна,<br />
Не можна заснути мені:<br />
Десь попереду струси —<br />
Вони неминучі.<br />
А поки що півлюдства<br />
Хропе уві сні.</p>
<p>Всім єством відчуваю:<br />
Як море об скелю,<br />
Сон людський мені в груди<br />
Розгойдано б’є.<br />
Хтось до серця прив’язує<br />
Кожну оселю;<br />
Кожен зойк<br />
Закривавлює серце моє.</p>

<div>




</div>

<p>Ось дитина заплакала.<br />
Стомлена мати<br />
До колиски схиляється:<br />
Люлі–люлі…<br />
Ще лежать в сповиточку<br />
Майбутні солдати,<br />
А вже є для них зброя<br />
На сонній землі.</p>
<p>Місяць висне,<br />
Немовби наждачне точило.<br />
Поза лісом засніженим<br />
Сонце встає.<br />
Дім мій — тут,<br />
Бо мене<br />
Давнє лихо навчило:<br />
Страх у кожного свій.<br />
І сумління своє.</p>
<p>Все живе<br />
Вже поймається сном неживого.<br />
Тхне могилою<br />
Квола, розбещена хіть.<br />
Щоб не бути учасником<br />
Зла світового —<br />
Я ховаюсь в концтаборі…<br />
Люди, простіть!</p>
<p>08.01.1960</p>

<div></div>