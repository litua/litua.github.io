<strong>Ольга Анцибор – Свято спогадів</strong>
<p><em>Івану П.</em></p>
<p>Голос тихий у слухавці<br />
Затремтів, схвилювався,<br />
Наче спогад із юності<br />
Крізь роки обізвався.</p>
<p>Сорок літ пролетіло вже,<br />
Сорок літ – майже вічність.<br />
Всі роки пам’ятав тебе,<br />
Зберігав в серці ніжність.</p>
<p>Мила дівчино-квіточко,<br />
Синь в очах волошкова,<br />
Відшуміло вже літечко,<br />
Ми зустрілися знову.</p>

<div>




</div>

<p>Восени ми зустрілися,<br />
Не весною, не літом,<br />
Наші скроні покрилися<br />
Сивим осені цвітом.</p>
<p>Юність ми віддали вітрам,<br />
Захололи вже роси,<br />
Заплели вже тумани нам<br />
Срібні стрічки у коси.</p>
<p>… Голос плакав у слухавці,<br />
Сорок літ – так багато,<br />
Залишилось від юності<br />
Тільки спогадів свято.</p>

<div></div>