<strong>Олена Теліга – Пломінний день</strong>
<p>День прозорий мерехтить, мов пломінь,<br />
І душа моя горить сьогодні.<br />
Хочу жити, аж життя не зломить,<br />
Рватись вгору чи летіть в безодню.</p>
<p>Хоч людей довкола так багато,<br />
Та ніхто з них кроку не зупинить,<br />
Якщо кинути в рухливий натовп<br />
Найгостріше слово — Україна.</p>
<p>І тому росте, росте прокляття!<br />
Всі пориви запального квітня<br />
Неможливо в дійсність перелляти<br />
На землі байдужо-непривітній.</p>

<div>




</div>

<p>Хочу крикнуть в далечінь безкраю<br />
І когось на допомогу кликать,<br />
Бо душа моя сьогодні грає<br />
І тікає на шляхи великі.</p>
<p>Хай мій клич зірветься у високість<br />
І, мов прапор в сонці, затріпоче,<br />
Хай кружляє, мов невтомний сокіл,<br />
І зриває рідних і охочих!</p>
<p>Все чекаю на гарячий подих, —<br />
Геній людський чи лише випадок —<br />
Щоб застиглі і покірні води<br />
Забурлили водоспадом.</p>
<p>І коли закрутить непогода<br />
І мене підхопить, мов піщину,<br />
Хай несуть мене бурхливі води<br />
Від пориву до самого чину!</p>

<div></div>