Іван Андрусяк – такою зимою безкровно неначе потребою…<p>такою зимою безкровно неначе потребою<br />
бажаєш розбити або навпаки замести<br />
вкорочене небо ніким випадковим не гребує<br />
коли замість тебе так лячно сухі храбусти</p>
<p>коли відступаючи правою з поля до озера<br />
надіюсь повірити комусь такому як сам<br />
ламкого дощу як покірну дещицю молозива<br />
скрипучого сміху розплавити знічений сад</p>

<div>




</div>

<p>це там де чатують дерева і води розхристані<br />
де знічені бильця бадьоро вилизує сум<br />
згортаючи кару як зношену ласку насвистує<br />
як зиму цю сам на чотири вітри рознесу</p>
<p>мандруючи вільно як з неба до неба торкнутися<br />
яскраво плестиму свою рятівну борозну<br />
а крику сьогодні замало і небо не крутиться<br />
і сонце покірно звертає себе на весну</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>