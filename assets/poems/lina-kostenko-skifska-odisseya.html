<strong>Ліна Костенко – Скіфська одіссея (поема-балада) </strong>
<p>ПІЩАНЕ — село Золотоніського р-ну Черкас. обл., поблизу якого в заплаві р. Супою (лівої притоки Дніпра) 1960—61 знайдено залишки човна, рештки кістяка людини та 15 античних бронзових посудин, оздоблених рельєфним орнаментом. Цей унікальний комплекс датується кін. 6 — поч. 5 ст. до н. е.<br />
Знахідка з П. свідчить про торг. і культур. зв’язки землеробського праслов’янського населення цієї території з античними містами, що їх здійснювали дніпровським водним шляхом.<br />
Човен з П. експонується в Історичному музеї УРСР в Києві; 14 бронзових позолочених посудин — у його філіалі — Музеї історичних коштовностей УРСР, 1 лутерій — в археологічному відділі Переяслав-Хмельницького історичного музею.</p>
<p>УРЕ, том 8, Київ, 1982, с. 388</p>
<p>Ріка Супій, і що там тої річечки?<br />
Ох, недарма на праведній воді<br />
латаття жовте світиться, як свічечки! —<br />
то на чиїйсь біді, то на чиїйсь біді…</p>
<p>Ішли віки. Ріка собі міліла.<br />
Довкіл наверствувався торф’яник.<br />
Стара верба од старості зомліла,<br />
забула, що сказав їй водяник.</p>
<p>Цвіло латаття. Плавали качки.<br />
Звичайна річка, як усі річки.</p>
<p>І корови ішли до водопою,<br />
не знали тайни річечки Супою.</p>
<p>Аж поки човен видобула з дна<br />
якась машина торфодобувна.</p>
<p>А трохи далі, в торфі під корчами,<br />
лежав скелет з коштовними речами.<br />
Античний посуд, амфори, лутерії.<br />
Соми, що наковтались біжутерії.<br />
Великий дзбан з Афіною Палладою.</p>
<p>Відтак зробився той гречин баладою.</p>
<p>Але ж бо й справді, щоб таке утнути! —<br />
Дніпро пройти, в Супої утонути!</p>
<p>Яка біда спіткала тут гречина,<br />
сама себе забула вже причина.</p>
<p>Чи, може, він з напасником боровся?<br />
А чи на камінь човен напоровся?</p>
<p>Чи він ужив добрячого напою<br />
та й сам схитнувся посеред Супою?</p>
<p>Чи необачно здумав припочить?<br />
Ріка тече. Історія мовчить.</p>
<p>Але, слізьми заплакавши гіркими,<br />
коли човна вантажив чоловік, —<br />
чи ж думала тоді ота грекиня,<br />
що він пливе уже в двадцятий вік?!</p>
<p>Він плив до Скіфів. Човен був надійний.<br />
Товар путящий. Сам він не простак.<br />
— Чого ревеш, нікуди я не дінусь, —<br />
сказав той грек, мабуть, приблизно так.</p>
<p>І вже ніхто його не дочекався,<br />
мов ухопив його який хапій.<br />
Дніпром допливши, де тепер Черкаси,<br />
він завернув у річечку Супій.</p>
<p>І п’ять віків, ще й десять літ по двісті<br />
нема про нього чутки ані вісті!</p>
<p>І та печаль давно вже не скорбота.<br />
І що тепер про себе розповість<br />
античний грек, сучасник Геродота,<br />
негоціант з ольвійських передмість?..</p>
<p>Він був живий, не древній, не міфічний —<br />
з тих клопітних для Греції часів,<br />
коли потенціал демографічний<br />
на чорноморськім березі осів.</p>
<p>І збудувавши Ольвію і Тіру,<br />
Пантікапей, Німфей та Херсонес,<br />
купці з Мілету, вихідці з Епіру<br />
жили на скелях, ближче до небес.</p>
<p>Внизу ліпила мазанки злидота.<br />
Чайки злітались вранці на лиман.<br />
Грек не читав, можливо, Геродота, —<br />
в ньому самому Геродот дрімав.</p>
<p>Він знав одне — що десь там за лиманом<br />
тече ріка велика Борисфен.<br />
Так край лежить неміряний, незнаний,<br />
земля народів інших і племен.</p>
<p>Він бачив світ крізь дуже грецькі міфи,<br />
охочий був почути щось нове.<br />
Скіф і не скіф були для грека — скіфи.<br />
Увесь той край він Скіфією зве.</p>
<p>І як для нас цікаві ті галактики,<br />
звідкіль ніхто сигнал не передав,<br />
так і йому — землі тієї клаптики,<br />
де він іще нічого не продав.</p>
<p>І потім, справді, а чому б не взнати<br />
якісь нові шляхи й координати?<br />
Де браму неба зачиняють Ори?<br />
Які заввишки ті Ріпейські гори?<br />
І що за люди неври та гелони,<br />
почім у них там бронзові кулони?<br />
Та розім’яти веслами суглоби,<br />
та походити босо по траві,<br />
де проживають скіфи-хлібороби<br />
і де кочують скіфи кочові.<br />
Які на що у них там номінали?<br />
І як вони там Дарія прогнали?<br />
І що там за казкові емпіреї,<br />
де царствує народ гіпербореї?<br />
Де вічне літо і немає Лети,<br />
ізвідки родом музика й поети,<br />
бо там жила, на вроду еталонна,<br />
богиня Літо, мати Аполлона.</p>
<p>Тож, взявши харчу торбу запасную,<br />
до сліз жони завбачливо оглух.<br />
“Я їду, отже, я існую”, —<br />
так пояснив їй, що життя — це рух.</p>
<p>Бо в ті часи велике діло — посох.<br />
У мандри йшов письменник і філософ.<br />
То що вже говорити про купця?<br />
Йому сидіти геть не до лиця.</p>
<p>Грек чув, що десь на північ від Гілеї<br />
є вільний торг, де грекам привілеї.</p>
<p>Там на горі є місто, що до нього<br />
купці пливуть аж з моря крижаного.</p>
<p>На ті базари і на ті привози<br />
ще фінікійці шастали, пронози.</p>
<p>І грецький імпорт дуже там в ціні.<br />
То він туди й подався на човні.</p>
<p>Йому ж казали греки: — Зупинися!<br />
Не підбивай ще й інших горопах.<br />
Нормальний грек торгує у Пониззі,<br />
де царські скіфи царствують в степах.</p>
<p>А цей пливе. А з ним іще десяток<br />
такий непоміркованих, як він.<br />
Чи душу обпікає недосяжність?<br />
Чи потребує серце перемін?</p>
<p>Звичайно, є надморські торги, ближче.<br />
Та тільки ж тут всесвітнє торговище.<br />
Куди поткнешся із своїм товаром?<br />
Тут фінікійських глечиків навалом.</p>
<p>Тож грек пливе на північ і на північ,<br />
все вище й вище, в землі праслов’ян.<br />
А ще ж ні карт, ні компаса, й крізь Грінвіч<br />
не пролягав іще меридіан.</p>
<p>Та ще ж плавби не визначено строку.<br />
Чи ошалів, чи, може, з ким на спір?<br />
Чи хоче він добратися, нівроку,<br />
аж на край світу, до Ріпейських гір?</p>
<p>Ридає жінка в Ольвії, у гавані, —<br />
чого ж гречин той довго так у плаванні?</p>
<p>В яких світах блукає той блукалець?<br />
Чи укусила нутрія за палець?<br />
Чи, може, з ким в дорозі не поладив?<br />
Чи хто позаздрив на його Палладу?<br />
Чи розгнівився скіфський Посейдон? —<br />
бо як поїхав, та і по сей день.</p>
<p>І знає тільки місяць походющий,<br />
де їде грек смаглявий і худющий.</p>
<p>Та на Олімпі знають, на вершині,<br />
від самої хвилини відплиття,<br />
три Мойри, три безжалісні богині,<br />
що визначають все людське життя. —</p>
<p>Та, що його дарує, безтурботна.<br />
Та, що пряде, аж прядочка бринить,<br />
і третя — Та, що вже невідворотна,<br />
що переріже ножицями нить.</p>
<p>Тож грек пливе, на весла налягає.<br />
Короткі ночі, спати не встигає.</p>
<p>А у човні ж усякої матерії,<br />
вино, олія, амфори, лутерії,<br />
чорнофігурний лаковий бомбілій,<br />
химери, ткані по тканині білій.<br />
А не була б же Греція Елладою —<br />
у нього й дзбан з Афіною Палладою!</p>
<p>Блищить ріка, метляє вітер чуба,<br />
і сонце світить гаряче.<br />
А човен довбаний із дубе,<br />
такий вовік не протече.</p>
<p>У цих краях торгуючи давно,<br />
грек прорубав у Скіфію вікно.</p>
<p>У ті степи неміряні, небачені,<br />
під небеса такої висоти!<br />
На що сармати розсобачені,<br />
а й ті туди не важилися йди.</p>
<p>Там степ і степ. І скіфи славнозвісні.<br />
Вози у них міцні, шестиколісні.<br />
Отари незліченні, табуни.<br />
І дивна мова з голосом струни.</p>
<p>Він там бував, він дихав їхнім димом,<br />
їв їхніх страв баранячу ропу.<br />
Та тільки от — гречин не сходив з дива,<br />
що в них домашнє вогнище в степу.</p>
<p>Бо це ж тобі не дворики ольвійські,<br />
жінки в сандалях і тварини свійські.<br />
Тут вільний степ, і люди в ньому сущі,<br />
на цілий степ стада свої пасущі.</p>
<p>Тут і ягнята, і жінки, і дітки<br />
сидять у дощ під шкурами кибитки.<br />
Який не є, усе ж таки зогріток.<br />
А грек не звик би зроду до кибиток.</p>
<p>Йому аби за скелю зачепиться,<br />
що аж за комір сиплються зірки, —<br />
те голе місто, камінь, черепиця,<br />
і ходять греки, чорні, як граки.</p>
<p>Над ними в небі і Телець, і Овен.<br />
А тут пасеться цілий Зодіак.<br />
Що скіфу — кінь, то греку — човен.<br />
Живе на скелі, то інакше ж як?</p>
<p>А цій землі нічого не забракло —<br />
ні рік, ні моря, ні озер, ні трав.<br />
Найперший скіф, молодший син Геракла,<br />
собі роздольне царство вибирав.</p>
<p>А скіфський бог розщедрився до того —<br />
із неба кинув плуга золотого.</p>
<p>А ще він кинув золоту сокиру —<br />
як часом з ними хто не схоче миру.</p>
<p>А для гостей на саму видноту<br />
бог кинув з неба чашу золоту.</p>
<p>Хоча як інші книги погортай,<br />
то перший цар був скіфський Таргітай.<br />
І, як легенда кажа прастара, —<br />
він син Дажбога і дочки Дніпра.</p>
<p>При ньому також на вечірній пруг<br />
упала чаша, топірець і плуг.</p>
<p>Окрім легенд, є дані наукові,<br />
теорії складніші теорем.<br />
Наявні тут етруски загадкові<br />
в генезі етрускоїдних племен.</p>
<p>Шари культур і древня топонімія<br />
гіпотетично свідчать, що колись —<br />
раніше, ніж прийти на Апенніни, —<br />
вони у цих краях тут прижились.</p>
<p>Їх різні вітки мали різні назви —<br />
лелеги, тірсагети і пелазги. А згодом тих, що у степах зостались,<br />
назвали скити, бо вони скитались.</p>
<p>Ще й інші є гіпотези і версії —<br />
що бог Папай був скіфам праотець,<br />
що ніби скіфи — вихідці із Персії,<br />
тут корінний лиш коник-стрибунець.</p>
<p>Що як прийшли із хмарами наопашки<br />
у кіммерійське царство степове,<br />
то так і йшли тисячоліття попаски,<br />
життя вели номадне, кочове.</p>
<p>Лишилось тільки розвести руками<br />
на всі степи аж по Великий Луг.<br />
Якщо вони були кочівниками, —<br />
навіщо ж їм потрібен був той плуг?</p>
<p>Хто каже — скіфи, хто їх зве — сколоти.<br />
Хто каже що, залежно від мети.<br />
А наше діло — все це прополоти,<br />
аби хоч крихту істини знайти.</p>
<p>Спитати мудрих, зазирнути в Лету,<br />
хто, що й коли казав про цей народ —<br />
Плутарх, Страбон і Гекатей з Мілету,<br />
але найбільше, звісно, Геродот.</p>
<p>Побувши скрізь — од Фів до Чортомлика<br />
і написавши кільканадцять книг,<br />
він так сказав, що Скіфія — велика,<br />
але не всі там скіфи серед них.</p>
<p>Були номади — скіфи кочові.<br />
Товар свій пасли десь там аж до Криму,<br />
програвши на співучій тятиві<br />
історію, тепер вже недозриму.</p>
<p>Жили як степ, обличчям до небес.<br />
Узимку мерзли, кутались в бушлати.</p>
<p>А по Дніпру, де нині Дніпрогес,<br />
жили вже царські скіфи — паралати.</p>
<p>Сам цар, і члени царської родини,<br />
і скіфи царські — ті жили у Геррах.</p>
<p>Суміжно десь, в лісах, жили будини,<br />
бобрів ловили в лісових озерах.</p>
<p>В сусідство їм вклинилися гелони,<br />
що мали місто на дубових брамах,<br />
сади, городи, стріхи із соломи<br />
і дерев’яні статуї у храмах.</p>
<p>На північ — неври, де тепер Полісся.<br />
Тоді вважав їх дехто чаклунами.<br />
Віки ішли, народ не перевівся,<br />
і врешті-решт вони зробились нами.</p>
<p>Були ще й інші там аборигени.<br />
Це може буть віднесене до збігів,<br />
але меланхолійні меланхлени<br />
вдягали чорне, — там тепер Чернігів.</p>
<p>Де на хребтах смарагдові попони,<br />
в сугір’ях — агафірси золоті,<br />
народ, котрий співав свої закони,<br />
щоб не забути жодної статті.</p>
<p>Відлом фракійців — гети, зазбручани,<br />
і ті, що в придунайських ареалах,<br />
на ворога виходили з мечами,<br />
а йшли із миром — грали на цимбалах.</p>
<p>На півдні — таври, бавились розбоєм.<br />
Туди на схід, за Доном, савромати —<br />
нащадки скіфо-амазонських воєн, —<br />
таки вдалось тих фурій уламати.</p>
<p>І далі там — де сіяли, де пасли,<br />
народи із околичних безмеж —<br />
сармати, фіссагети, арімпаси<br />
і люди з бурштинових узбереж.</p>
<p>Оце такі у Скіфії сусіди.<br />
Сама ж вони складалася із кого?<br />
Жили прекраснокінні калліпіди<br />
найближче десь до берега морського.</p>
<p>А вище там, за їхньою землею,<br />
жили стрункі, смагляві алазони.<br />
Казковий ліс, урочище Гілею,<br />
шукати в плавнях, певно, є резони.</p>
<p>Понад Дніпром жили все хлібороби,<br />
що звав їх Геродот — борисфеніти.<br />
Були людьми не східної подоби,<br />
лишили голос у віках дзвеніти.</p>
<p>Хліб на Побужжі сіяли на продаж,<br />
тих скіфів називали орачами.<br />
І далі теж була б цікава подорож —<br />
там, де Волинь, Поділля, галичани.</p>
<p>Але чому на землях цих, де Київ,<br />
іще до літописних лихоліть,<br />
так наче нам хто чорну дірку виїв<br />
у історичній пам’яті століть?</p>
<p>Що тут було, сам Геродот не знає.<br />
Він тільки твердить, що за тих часів<br />
кордон ішов від Дону до Дунаю,<br />
від моря аж до прип’ятських лісів.</p>
<p>Чи все це разом — Скіфія і скіфи,<br />
і кочові, й осілі, й паралати?<br />
Крізь домисли, і вимисли, і міфи,<br />
о, як її нелегко угадати!</p>
<p>Був Геродот в історії Монбланом.<br />
Багато знав кривавих епопей.<br />
Та Віслу звав по-грецьки — Ериданом,<br />
Святі Шляхи у нього — Ексампей.</p>
<p>Він тут бував — і в Геррах, і в Гілеї,<br />
знав ріки — Герр, Тірас і Танаїс.<br />
І під свої античні пропілеї<br />
все у своїй транскрипції приніс.</p>
<p>Ішов у мандри у період літній,<br />
де на волах, де пішки, де човном.<br />
Тоді був скіфський цар неповнолітній,<br />
а він знайомий був з опікуном.</p>
<p>Знав городища, і степи, і плавні.<br />
Чув цілий хор людських різноголось.<br />
Та вище, де Дніпро не судноплавний,<br />
і Геродоту буть не довелось.</p>
<p>Віки мовчать. Душа не б’є на сполох.<br />
Порожніх слів намножилась лушпа.<br />
І тільки час від часу археолог<br />
якесь віконце в правду прокопа.</p>
<p>Наука вглиб, і праця титанічна.<br />
Загадка, не розгадана здавен, —<br />
чи це була експансія етнічна,<br />
чи це союз споріднених племен?</p>
<p>Це люд місцевий чи це люди східні, —<br />
у цьому вчені теж неоднозгідні.</p>
<p>Та тільки хто б на чому не спинився,<br />
яких припущень ми б не спорудили, —</p>
<p>коли цим горам Київ ще й не снився,<br />
тут люди вже на мамонта ходили.</p>
<p>Коли в лісах ревли іще буй-тури, —</p>
<p>Дажбогу сонце приміряло німб,<br />
і люди чорноліської культури<br />
жили, співали, сіяли свій хліб.</p>
<p>Які б тут не були стовпотворіння,<br />
хто б звідки не накочував сюди,<br />
а люд був корінний тут, бо коріння<br />
в такому грунті глибоко сидить.</p>
<p>Тут землі щедрі. Тут річок без ліку.<br />
Всіляки руди в надрах залягли.<br />
І через те отак тут споконвіку —<br />
життя і смерть на відстані стріли.</p>
<p>Які тут не прокочувались орди!<br />
Яка пройшла по землях цих біда!<br />
Мечем і кров’ю писані кросворди<br />
ніхто уже повік не розгада.</p>
<p>Немає дат, немає фактів голих,<br />
усе дійшло у вимірах легенд.<br />
Але в курганах скіфських — не монголи.<br />
На пекторалі — теж не Орієнт.</p>
<p>Повірить можна в будь-яку легенду.<br />
Теорій напридумувать за трьох.</p>
<p>Не можна брати істину в аренду<br />
і сіяти на ній чортополох.</p>
<p>В цілому ж скіфи — воїни, мужі,<br />
ходили в битви, а не в грабежі.<br />
І хоч було в них війська не мільйон,<br />
не переміг їх сам Зопіріон.</p>
<p>Хоча був ласий до таких земель,<br />
щоб їх перетворити на колонії,<br />
не той Пилип, що з конопель,<br />
а той Філіпп, що з Македонії.</p>
<p>Персидський цар, скоривши Вавілон,<br />
пішов на них, — це був могутній Дарій.<br />
Повівши військо степом напролом,<br />
за тиждень був готовий на гербарій.</p>
<p>На цей раз скіфи одступали,<br />
бо ворогів було як мли.<br />
Ковтнули Дарія степами,<br />
а потім вроздріб потовкли.</p>
<p>Були в бою несамовиті.<br />
Носили панцирі і світи.<br />
На литках поножі ольвійські,<br />
шоломи часом іллірійські.</p>
<p>Варили бринзу. Ждали паші.<br />
По сіль ходили в той же Крим.<br />
А хто з одної випив чаші,<br />
той був навіки побратим.</p>
<p>Щоб з’ясувати справи всі ці дальні,<br />
символіці належне віддамо.<br />
Поглибивши контрасти соціальні,<br />
їм з неба впало також і ярмо.</p>
<p>Хто мав худоби тисячу голів,<br />
а хто плуганивсь парою волів.</p>
<p>Були й раби. Рабами торгували.<br />
І серед них філософи бували.<br />
Наприклад, Біон був Бористеніт,<br />
котрий любив на площі гомоніть.<br />
І він був раб, і батько був рабом,<br />
і довелось нелегко їм обом.</p>
<p>В порту почавши із соління риби,<br />
він був засновник жанру діатриби.</p>
<p>Втонули в часі імена митців,<br />
і те ім’я, що мало буть крилатим.</p>
<p>Колись було сім грецьких мудреців —<br />
з них Анахарс був скіфом, паралатом.</p>
<p>Про скіфів добре згадував Есхіл.<br />
В Гомера є, що скіфи — справедливі.<br />
В цьому краю царів і пастухів<br />
суворі люди, горді і вродливі.</p>
<p>Любили степ, і волю, і пісні.<br />
Приносили присягу при вогні.</p>
<p>Стріляли з лука, билися мечами.<br />
Зі списа їли здимлений шашлик.<br />
Недаром “скіф” колись і означало —<br />
суворий, грізний, воїн-степовик.</p>
<p>Послів приймали закордонних.<br />
Царівен видавали за моря.<br />
Також дочка царя Ассаргадона<br />
була жоною скіфського царя.</p>
<p>Прибувши на тодішній бригантині,<br />
в часи непримиренних ворожнеч,<br />
вона йому, крім посагу у скрині,<br />
везла од батька ассірійський меч.</p>
<p>Тому природно, що сусідній грек<br />
не хтів би з ними розбивати глек.</p>
<p>Від цього мав прибутки немалі.<br />
Торги були йому безперешкодні.<br />
Бо амфори, прикопані в землі,<br />
тримали довго вина прохолодні.</p>
<p>Він тут бував не раз уже й не два.<br />
Базари знав — що де почім і скільки.<br />
Вже навіть вивчив деякі слова —<br />
як буде “хліб” і “здрастуйте” по-скіфськи.</p>
<p>Грек знав своє купецьке ремесло.<br />
Міг одурити скіфа, не без того.<br />
На древі рік, що в море проросло,<br />
чув шурхіт листя срібно-золотого.</p>
<p>Але ж у них товарів тут завізно.<br />
Все далі й далі гнав його зюйд-вест.<br />
Він навіть бачив, як кував залізо<br />
у скіфів царських велетень Гефест.</p>
<p>У них є все — пшениця, хутро, вовна,<br />
і риба, й мед, і добрі води рік.<br />
Вторгує грек, і подорож чудовна,<br />
і є про що розказувать весь вік.</p>
<p>Бо як, було, він вернеться додому,<br />
та як накличе всіх на рибу з Дону,<br />
та як розкаже про свої пригоди —<br />
сусіди всі дивуються три годи.</p>
<p>Хоч, звісно, йшлось не про облогу Трої,<br />
і він купець, а зовсім не герой.<br />
Але якби так рясно на героя,<br />
то вже б давно не вистачило Трой.</p>
<p>Його грекиня теж не Пенелопа<br />
і не чекала воїна з боїв.<br />
Не бачив він кикона і киклопа<br />
і в лотофагів лотоса не їв.</p>
<p>Але він теж не так собі гречин,<br />
хоч взяв за душу невідомо й чим.</p>
<p>Чи що пролежав два тисячоліття?<br />
Чи що на міф давно вже неполіття?</p>
<p>Чи що не простий, а Ольвійський гість<br />
хоч дещицю про скіфів розповість.</p>
<p>От грек пливе і просто з інтересу,<br />
бувало, зійде, глипне в далину.<br />
Вівтар жертовний богові Аресу<br />
такий там скіфи возвели, що ну!</p>
<p>Бо ж бог Папай був мирний бог на світі.<br />
Вогонь домашній берегла Табіті.</p>
<p>Також красуня їхня, Аргімпаса,<br />
на вечорницях била в тулумбаса.</p>
<p>Пастуший бог полохав перепілку,<br />
з очеретини вирізав сопілку.</p>
<p>А бог Арес був богом над богами,<br />
бо світ кишів навколо ворогами.</p>
<p>Тож навезуть возів стонадцять хмизу,<br />
ввіткнуть меча та як підпалять знизу! —<br />
аж гуготить багаття до небес.<br />
Непереможний скіфський бог Арес! —<br />
що в тім вогні присутній був як знак —<br />
короткий меч, священний акинак.</p>
<p>Колись до них жили тут кіммерійці,<br />
ті, що про них писав іще Гомер,<br />
а щонайперш згадали ассірійці<br />
в клинописах ще хтозна-яких ер.</p>
<p>Це був народ такої сили й гарту,<br />
що їх ніхто подужати не міг.<br />
Трясли Ефес, ходили на Урарту,<br />
від них погиб і цар лідійський — Гіг.</p>
<p>Але і їх довів чи не до стресу<br />
вогонь жертовний богові Аресу.</p>
<p>От кіммерійці здумали прощатись,<br />
наслухані про скіфську силу й лють.<br />
Одні вважали: — Треба захищатись! —<br />
А другі: — Ні, вони нас переб’ють.</p>
<p>Одні казали, що не ступить ворог,<br />
що треба землю захищать свою.<br />
А другі: — Ет, ну що земний цей порох?<br />
Ми знайдем інший в іншому краю.</p>
<p>Відтак дві групи, не дійшовши згоди,<br />
зробились між собою антиподи.</p>
<p>Та, зброю повихоплювавши з піхов,<br />
самі себе так встигли перебить,<br />
що як прийшли вже скіфи, то вже скіфам<br />
було, по суті, нічого робить.</p>
<p>Це, може, правда, може, півлегенди,<br />
що має присмак крові й полину.<br />
Так що такі й подібні прецеденти<br />
восходять ще в глибоку давнину.</p>
<p>Лише прапам’ять долітає звідти,<br />
перемиває золотий пісок.<br />
Багато міг би розказати вітер,<br />
але у вітру голос пересох…</p>
<p>Є тільки чутка (може, це й химера),<br />
і є кут зору (може, й слушний кут), —<br />
що греки, начитавшися Гомера,<br />
його кіммерів поселили тут.</p>
<p>Насправді ж тут на узбережжях Лети<br />
не кіммерійці населяли край,<br />
а перша людність тут була — таргети,<br />
отож і пращур їхній — Таргітай.</p>
<p>Він внук Дніпра і не прийшов нізвідки.<br />
Проговорись, історіє німа!<br />
Мав трьох синів, від них три скіфські вітки, —<br />
одна запанувала над всіма.</p>
<p>А інші розселились до Дунаю.<br />
Це був тоді фракійський ареал.<br />
Десь в тих краях, пізніше, у вигнанні<br />
Овідій серед гетів зимував.</p>
<p>Шуміли там смерекові верхів’я,<br />
і звіздарі вивчали біг планет.<br />
Орфей, до речі, також був фракієць.<br />
Можливо, дак, але, можливо, й гет.</p>
<p>А грек пливе, а грек часу не гає,<br />
і звідусіль на нього щось чигає.</p>
<p>А на гречині макова сорочка,<br />
ще й чорний пояс, срібна оторочка.<br />
Одна дріада, як сорочку прала,<br />
того гречина на три тижні вкрала.</p>
<p>Були йому ще й гірші придибунки —<br />
вовки, гієни, бійки і грабунки.</p>
<p>Було таке, що й згадувати страшно,<br />
бо там у небі зоряно і пташно,<br />
й кусаються, як люті упирі,<br />
ще кіммерійські комарі.</p>
<p>Він також падав жертвою опінії,<br />
що він лазутчик декотрих земель.<br />
За ним в степах погналися Еринії,<br />
натіпали із нього конопель.</p>
<p>Вже він вважав грекиню удовою,<br />
волосся стало стовбула —</p>
<p>цариця з гострою бровою<br />
на нього оком повела.</p>
<p>А вартові оружні, здоровецькі,<br />
щось говорили не по-грецькі.</p>
<p>Ну, він, ту мову не вивчавши в книгах,<br />
і так, і сяк пояснював на мигах.</p>
<p>Але його там вислухали сухо.<br />
Просив, благав — ніхто не довіря.<br />
Аж раптом хтось сказав там щось на вухо<br />
опікуну маленького царя.</p>
<p>Маленький цар підняв свої клейноди.<br />
І грека відпустили без ушкоди.</p>
<p>Грек уклонився, дякуючи гречно.<br />
Сказав, що в жертву принесе бика.<br />
А ще сказав, що хтів би доконечно<br />
узнать ім’я свого рятівника.</p>
<p>Той усміхнувся і сказав ласкаво,<br />
ще молодий, а вже був поліглот:<br />
— Моє ім’я нічого вам не скаже.<br />
Я мандрівник. І звуся Геродот.</p>
<p>Такі пригоди з греком тим бували<br />
від птаства, від людей і від вовків.<br />
Чей тільки з торфу ще не добували,<br />
добудуть через двадцять п’ять віків.</p>
<p>От бідний грек! І треба ж було греку<br />
так наражать себе на небезпеку.<br />
Сидів би грек у хаті й коло хати,<br />
поміг би жінці діток колихати.<br />
Вставав би грек удосвіта в тумані,<br />
ловив бичків у Бузькому лимані.</p>
<p>А він пливе. Йому іще далеко.<br />
Пливуть віки, а він пливе й собі.<br />
Пливе й пливе. — А ти ким був, лелеко? —<br />
питає грек лелеку на вербі.</p>
<p>Бо древній грек хоч віку й молодого,<br />
а знав, що світ складається із див,<br />
що кожен є собою ненадовго, —<br />
все хтось когось на щось перетворив.</p>
<p>Богиня Еос, скориставши владу, —<br />
свого старого мужа на цикаду.</p>
<p>Сам Зевс — кохану, німфу чорноброву,<br />
перетворив, пробачте, на корову.</p>
<p>А та трава, що в пальцях розім’яти,<br />
то буде пахощ дивний і терпкий,<br />
то це ж Аїд перетворив у м’яту<br />
свою кохану Менту. Отакий.</p>
<p>І кожен камінь був колись створінням.<br />
І все живе і дихає. А он —<br />
задушена покрученим корінням,<br />
кричить верба, як жрець Лаокоон.</p>
<p>Природа вся була жива для грека,<br />
він чув її, як землю чув Антей.</p>
<p>У наших предків був тотем — лелека.<br />
Чи не тому і носить він дітей?</p>
<p>Якби лелека голосом озвався,<br />
то грек, мабуть, не дуже б здивувався.</p>
<p>А у Дніпрі що риба, то білуга.<br />
Зварити юшку манять острівки.<br />
Велике Сонце над Великим Лугом.<br />
Великий Сон Великої Ріки.</p>
<p>Пустельний простір, як душа без міфа.<br />
Сопілку Пана уловляє слух.<br />
Жона якогось царственого скіфа<br />
зеленим шовком виткала цей луг…</p>
<p>Можливо, грека трохи дивували<br />
суворих скіфів грізні ритуали.<br />
Він, може, часом щось і не второпав,<br />
а часом грек, бувало, й торопів.<br />
У нього ж все — акрополь і некрополь,<br />
а тут степи, — що неба, що степів!</p>
<p>Наприклад, їхній звичай похоронний.<br />
Що б тут робив міфологічний дід?<br />
Тут, може, треба декілька Харонів —<br />
царя транспортувати на той світ.</p>
<p>Бо їде цар з рабами і скарбами,<br />
царя везуть вози і шарабани.<br />
Жертовна кров стікає з вівтаря,<br />
ревуть бики, мекекають овечки.<br />
І мертві слуги мертвого царя<br />
тримають мертвих коней за вуздечки.</p>
<p>Страшне у скіфів дійство похоронне!<br />
Ольвійський грек, бувало, похолоне.</p>
<p>Спочатку возять мертвого царя,<br />
щоб сорок днів усі за ним ридали.<br />
Рабиня, як зацьковане звіря,<br />
тремтить, чекає, що її придавлять.</p>
<p>Мужів найкращих пробирає дріж.<br />
Отак живеш, стараєшся, воюєш, —<br />
обличчя дряпай, вухо собі ріж,<br />
щоб кожен бачив, як ти пасіюєш.</p>
<p>Коли вмирає простий чоловік,<br />
хіба ж затіють стільки камуфлету?<br />
Меч, лук і стріли. Ратище під бік.<br />
Конини шмат. Підстилка з очерету.</p>
<p>Царя ж везуть, одягнутого в плис,<br />
у захололій капсулі із воску.<br />
Селера і товчений кипарис<br />
зробили з нього мумію заморську.</p>
<p>На всі димки далеких кочовищ,<br />
де по степах отари, наче хмарки,<br />
щоб вибігали люди з таборищ<br />
і похиляли голови номархи.</p>
<p>І, склавши честь, нападавшися ниць,<br />
відбувши всі печальні ефемери,<br />
у золотих оздобах багряниць<br />
везуть царя в країну царську — Герри.</p>
<p>За ним ідуть на той світ, бо він цар,<br />
наплакавшись у ті сороковини,<br />
коханка, кухар, навіть новинкар,<br />
що буде й там розказувать новини.</p>
<p>…Лежить коня загнузданий кістяк.<br />
Намисто спить з єгипетської пасти.<br />
Заклякли слуги на своїх місцях,<br />
і раб лежить, де довелося впасти.</p>
<p>Підземний світ, і тлін, і німота.<br />
В жертовних чашах ритуальний трунок.<br />
Та на цареві зброя золота,<br />
і меч, і щит, і войовий рихтунок.</p>
<p>Хто був той цар, і що в житті він встиг —<br />
застигло, як в дзеркалах золотих.</p>
<p>Ще й колісницю звалять в той Сезам.<br />
Насиплють горб такої височизни,<br />
що аж не тенькне бронзовий казан<br />
од грандіозних відголосків тризни…</p>
<p>Таке у скіфів похоронне дійство.<br />
На чому згодом виникне злодійство.</p>
<p>Якісь дядьки, кошлаті, з клумаками,<br />
в гробницях будуть чиркать сірниками.</p>
<p>Повзти на пузі в чорній темноті,<br />
з кісток зривати бляшки золоті.</p>
<p>От цар лежить з рабинею якою,<br />
лежить-лежить, урвавсь йому терпець, —<br />
хап за плече кістлявою рукою,<br />
так тут тому грабіжнику й капець!</p>
<p>Аж потім вже подвижники і вчені<br />
взялись вивчать кургани височенні.<br />
От розкопають ями та кар’єри<br />
та й доберуться в царські інтер’єри.</p>
<p>Та так ішли все далі, й далі, й далі.<br />
Було всього — з щитом і на щиті.</p>
<p>Через сліпучу призму пекторалі<br />
тепер для нас всі скіфи золоті.</p>
<p>Бо як вони свій епос не створили,<br />
чи нам його не трапилось гортать, —<br />
то що ж лишилось? Піднімати брили.<br />
Історію по золоту читать.</p>
<p>Нема письмен — є дивне сяйво казки.<br />
Лук золотий натягує стрілець.<br />
Летить грифон. І золоті підпаски<br />
підвечір доять золотих овець.</p>
<p>Землі піднявши вже котору тонну,<br />
у глибині, де шум не доліта,<br />
читаємо, як скіфу золотому<br />
дає скрижаль богиня золота.</p>
<p>І кожна бляшка, панцир, окуття<br />
і на прикрасах вирізьблені драми —</p>
<p>це панорами скіфського життя,<br />
увічнені по золоту майстрами.</p>
<p>Мистецтво те було не в сповиточку.<br />
Грифони вже ту лань не заклюють.<br />
Два скіфи шиють золоту сорочку.<br />
Два скіфи з чаші золотої п’ють.</p>
<p>Картина, прямо скажем, феєрична.<br />
Могили древні — Химина й Товста.<br />
Тут десь урвалась пам’ять історична.<br />
Зате вона навіки золота.</p>
<p>І поки жінка з-під долоні зиркала,<br />
траплялось греку як не те, то те, —<br />
Історія дивилася в два дзеркала —<br />
античне грецьке й скіфське золоте.</p>
<p>Хто ж був майстрами скіфської епохи?<br />
Хто їх створив, ті золоті скарби<br />
з курганів Чортомлика і Солохи,<br />
Чмиревої могили й Куль-Оби?</p>
<p>Хоч думка є, що твори ці античні, —<br />
чи густо в греків схожого лиття?<br />
Чому такі там скіфи автентичні?<br />
Який це грек так знав би їх життя?</p>
<p>Чи грек ходив їх малювать з натури?<br />
Жив у степах, набравшися халеп?<br />
Такий шедевр не створиш за два тури,<br />
тут треба знати змалечку той степ.</p>
<p>Якщо були у скіфів полководці,<br />
і Анахарс, брат Савлія, мудрець, —<br />
то що, у скіфів не знайшлося хлопців,<br />
котрі могли в руці держать різець?</p>
<p>Чи не було металів благородних?<br />
Сюжетів бракувало корінних?</p>
<p>Недавно дядько в себе на городі<br />
знайшов і штампи бронзові од них.</p>
<p>І це було не де-небудь, не просто<br />
серед яких сучасних картоплищ.<br />
А це було у Кам’янці-Дніпровській<br />
на місці древніх скіфських городищ —</p>
<p>де ще городам городище сниться,<br />
де, подолавши тисячу смертей,<br />
іще стоїть невидима столиця,<br />
яку воздвиг славетний цар Атей!</p>
<p>Чому той край так дивно зветься — Герри?<br />
Якими був населений людьми?<br />
За п’ять віків до нашої ще ери<br />
це знав той грек, і вже не знаєм ми.</p>
<p>Мабуть, Шафарик мав якісь підстави,<br />
і Карамзин домислювався теж,<br />
що в слові Геррос є відлуння слави,<br />
що досягла балтійських узбереж.</p>
<p>Коли в бою тут воїн був убитий<br />
чи участь брав проти яких нашесть,<br />
йому на гробі, як почесний титул,<br />
писали: “Геррос”, тобто — слава, честь.</p>
<p>Шлях еволюцій мовних і етнічних<br />
крізь многоту кривавих несприянь, —<br />
відлуння слави з написів рунічних<br />
чи не вернулось іменем слов’ян?</p>
<p>Що тут було за праворітьми світу?<br />
Чом не створили скіфи алфавіту?</p>
<p>Бо тільки Слово — пам’яті спасенність.<br />
Живий народ, що мав своє письмо!<br />
Чи, може, в них така була писемність,<br />
що ми її вчитати не втнемо?</p>
<p>І хто вони? А ми хто? Хто ми? Хто ми?!<br />
Хто наші предки? Прийшлі? Автохтони?</p>
<p>Сколоти? Лоти? Вихідці з Дворіччя?<br />
Висока віть з пракореня слов’ян?<br />
Які були тут мови і наріччя?<br />
В яких садах співалось солов’ям?</p>
<p>Які були звитяги і поразки?<br />
Що з правіків дійшло аж дотепер?<br />
І хто були “божествені пелазги”,<br />
як наших предків називав Гомер?</p>
<p>Чи ті віки вивчавши по дотичній,<br />
так і заснем на тому відкритті,<br />
що лиш майстри у Греції античній<br />
могли створить шедеври золоті?</p>
<p>Чи нам судилось пошуки натхненні,<br />
знання якісь нові і нестеменні?<br />
Чи тільки смуток золотої згадки<br />
з неміряного обширу загадки?</p>

<div>




</div>

<p>А грек пливе, усе довкола бачить.<br />
Уже човни далеко добулись.<br />
А третя Мойра ножиці мантачить,<br />
блись-блись на сонці ножицями, блись!</p>
<p>А у степу ж ні гаю, ні ліщинки.<br />
То крякне крук, то коник заірже.<br />
Спеклося літо. Спека. Ні дощинки.<br />
Ген скіфська баба обрій стереже.</p>
<p>Можливо, грека дещо й покоробило.<br />
Він, може, навіть говорив комусь,<br />
що скіфська баба — добре одоробло<br />
супроти грецьких витончених муз.</p>
<p>Але було це твердження наївне,<br />
бо всяк народ на ділі доведе —<br />
хоч там нема того, що є деінде,<br />
зате є те, чого нема ніде.</p>
<p>Тож язика він мав би прикусити, —<br />
де взяв би мармур степовий Пракситель?</p>
<p>А щодо власне женської натури,<br />
то в тих степах були і завжди єсть<br />
такі стрункі моделі для скульптури,<br />
що Фідій би вважав собі за честь.</p>
<p>О музи геліконів степових!<br />
О жриці вогнищ, вже давно погаслих!<br />
Вода джерел, од спеки неживих,<br />
була не вельми щедра для Пегасів.</p>
<p>Я чую ваші дивні голоси.<br />
Зап’ястя рук не звиклі до мережок.<br />
Чаклунський чак космічної коси<br />
і золоті півмісяці сережок.</p>
<p>О музи, музи, музи кам’яні!<br />
Де грім душі, народжений з любові!<br />
Ви мовчите. Ви плачете в мені.<br />
Душа тисячоліть шукає себе в слові.</p>
<p>Скінчився степ — рівнини бездеревні.<br />
Тут скіфський цар столицю запосів.<br />
Тут городища, як фортеці древні,<br />
стоять, окриті шкурами лісів.</p>
<p>Ції твердині ворог не повергне.<br />
Тут позначив каміння неоліт.<br />
Тут руди вже виходять на поверхню,<br />
і урвища розламує граніт.</p>
<p>А вдалині, на кілька днів погоні,<br />
але з фортець ще видимі як сон, —<br />
стоять кургани царських пантеонів,<br />
і чайка плаче з вітром в унісон.</p>
<p>Там — звідусіль загрожені степи,<br />
а тут фортеці, що й не підступи.</p>
<p>Тут люд осілий. Тут шанують труд.<br />
І рух дадуть і кругові, і кросну.<br />
Кують залізо із місцевих руд.<br />
І мають славу дуже розголосну.</p>
<p>Тут процвітало різне ремесло.<br />
Були будинки з каменю й саману.</p>
<p>І наверталось грекам на весло<br />
латаття Білозерського лиману.</p>
<p>Раз побували греки в городищі.<br />
Дізнатися, на що там ціни вищі.<br />
Провідати знайомих паралатів.<br />
Придбати медицинських препаратів.</p>
<p>Зміїної отрути напитати<br />
(в одного грека був радикуліт).<br />
А скіфські лікарі гомеопати<br />
були тоді відомі на весь світ.</p>
<p>З них дехто жив і по чужих країнах.<br />
Токсаріс — грецький був громадянин.<br />
Зажив такої слави у Афінах, —<br />
мудрець Солон схилявся перед ним!</p>
<p>Вони вже знали деякі вакцини,<br />
мікстури, зілля і настої трав.<br />
Щоб перейняти дещо з медицини,<br />
сам Гіппократ у Скіфії бував.</p>
<p>У місто греки в’їхали волами.<br />
Воно було оточене валами.</p>
<p>Шумів базар. Проходили транзити.<br />
Лежали хури червонястих руд.<br />
Вгорі жили царі і ворожбити.<br />
Внизу роївся ремісничий люд.</p>
<p>Риботорговці натягали тент.<br />
Шкварчали біля яток чебуреки.<br />
То, поки дядько скупить реманент,<br />
пішли й собі повештатися греки.</p>
<p>У передмісті вулиці вузенькі.<br />
Такий там брязкіт, гуркіт, гукіт, дзенькіт!<br />
Скрізь чорні гути, кузні і майстерні.<br />
Вода парує в кам’яній цистерні.</p>
<p>Коваль кує, не втомиться клепати —<br />
мечі, голки, зубила і лопати,<br />
цвяхи, ножі, сокири і серпи —<br />
на все Пониззя і на всі степи.</p>
<p>Купили голку. Мали з тим мороки.<br />
Промчався вершник. Грек розгарячивсь.<br />
Зайшли до скіфа, що колись два роки<br />
на ювеліра в Ольвії учивсь.</p>
<p>Там розглядали різні візерунки.<br />
Ливарні форми. Золото. Емаль.<br />
А він сидів, якраз робив малюнки —<br />
ягнят і птиць на царську пектораль.</p>
<p>Подарував їм для жінок прикраси.<br />
В ткача купили виробів лляних.<br />
Пішли угору. Кам’янські тераси<br />
були не гірш, як в Ольвії у них.</p>
<p>Хороми царські зблизька роздивились.<br />
Цікавий грек у браму заглядав.<br />
Маленький цар уже, напевно, виріс.<br />
Тепер, мабуть би, грека й не згадав.</p>
<p>Похвастав грек, що він з царем стрічався.<br />
І як за нього Геродот ручався.<br />
Такий тоді малесенький був скіф —<br />
тепер могутній цар Аріапіф.</p>
<p>Шкода, що скіфи з царської обслуги<br />
взяли ворота на залізні шпуги.</p>
<p>А то б він, грек, бо він такий, — як схоче,<br />
то він і в гості до царя заскоче!</p>
<p>Заночували в дядька в таборищі<br />
на молодому сіні на горищі.</p>
<p>Напівмандрівний і напівосілий,<br />
уже й якусь маєтність запосілий,<br />
він мав овець і поле сочевиці<br />
неподалік від царської столиці.</p>
<p>Почастував їх гойно, хоч і просто,<br />
завдавши тим жоні переполох, —<br />
лемішка із облущеного проса,<br />
із часником колочений горох.</p>
<p>Почавши тут, продовжили у свахи<br />
з ужитком пирогів, рибця і саламахи.</p>
<p>Якісь прегарні скіфські молодиці<br />
книші пекли на глиняній кабиці.</p>
<p>І верхи на лозинах дітлахи<br />
рубали кропиву і лопухи.</p>
<p>Із городища, із того содому,<br />
майстри вертались навпрошки додому.</p>
<p>А з поля йшла, струнка і тонковида,<br />
ще несвідома чарівничих зваб,<br />
богиня квітів, юная Хлорида,<br />
у жовтому віночку із кульбаб…</p>
<p>В кабиці дотлівала дровиняка.<br />
І вітер віяв із вечірніх плес.<br />
І спало все — пракішка й праконяка,<br />
прапівень, пракорова і прапес.</p>
<p>На сіно грекам кинули верету.<br />
Не спалось греку, цілу ніч крутивсь.<br />
Мабуть, того, що в стріху з очерету<br />
на нього місяць скіфський подививсь.</p>
<p>Чи, може, смутком по душі продерло.<br />
Далеко з дому і земля чужа.<br />
І Шлях Чумацький, зоряне Прадерево,<br />
ховав у хмарах голову Вужа.</p>
<p>І жінка бідна в Ольвії, не спиться їй.<br />
Прогнавши залицяльників-п’яниць,<br />
уже робила всякі ауспиції —<br />
гадала на погоду і на птиць.</p>
<p>Вона уже ходила і до піфії,<br />
спитать про мужа: як він там у Скіфії?</p>
<p>Вона питала піфію-сидуху,<br />
що як же так, ні слуху ані духу?</p>
<p>А піфія, що в храмі проживала,<br />
священний лист лавровий пожувала<br />
і так сказала, сидя на тринозі:<br />
— Хвала богам, твій муж уже в дорозі!</p>
<p>Не уточнивши у наступній фразі,<br />
яку дорогу має на увазі.</p>
<p>Хоча грекиня у своєму горі<br />
не втямила б абстрактних категорій.<br />
Бо що їй зустріч в просторі і в часі?<br />
Вона чекала мужа на терасі.<br />
Її любов, така палка і вірна,<br />
Була з безмежжям трохи не співмірна.</p>
<p>Бо Пенелопі добре було ждати,<br />
адже у неї німфа була мати.</p>
<p>А ця грекиня смертної породи,<br />
таке чекання згубне їй для вроди.</p>
<p>Отож вона і нидіє в надії,<br />
марнує свої роки молодії.<br />
І килим тче, хоч, може, і не поре,<br />
і з женихами й слова не говоре.</p>
<p>Все дивиться у далеч з-під долоні —<br />
а що, як він пропав десь у полоні?!</p>
<p>На тій горі, засмалена жаркотою,<br />
вона вже — як фігурка теракотова.</p>
<p>А грек пливе. Дніпро — дорога срібна.<br />
Вже й притомились греки-веслярі.<br />
А буде ще ж і Скилла, і Харибда —<br />
оті страшні пороги на Дніпрі!</p>
<p>Вже дехто встиг з утоми огризнутись.<br />
А інші духом занепали вкрай.<br />
А грек пливе. Вже ж ніяк і вернутись,<br />
так запустився глибоко в цей край.</p>
<p>Он Одіссей проплив чотири моря —<br />
яких нещасть йому напряла Мойра!</p>
<p>Було всього — кикони і киклопи,<br />
і Посейдон лютився, дідуган.<br />
Та ще з тими супутниками клопіт,<br />
все щось учворять всупереч богам.</p>
<p>І хоч була любов його взірцева,<br />
а скрізь за ним ганявся Гіменей.<br />
Тим часом Кирка, і вона ж Цірцея,<br />
кількох перетворила на свиней.</p>
<p>То добре, що в гекзаметрах синхронно<br />
живі і мертві води жебонять.<br />
Чаклунки чаклували. Лестригони<br />
хотіли поковтать, як жабенят.</p>
<p>Йому ж було і встежити незмога,<br />
що часом витворяли там вони.<br />
Биків священних Геліоса-бога,<br />
наприклад, з’їли, наче дикуни.</p>
<p>А як сирен почули, бідолахи,<br />
то що робилось, пропадай життя!<br />
Але найгірше, звісно, лотофаги —<br />
ті, що дали їм лотос забуття.</p>
<p>Тут головне, що вчасно дременули,<br />
а то б забули геть усе минуле.</p>
<p>Оцей би грек, якби ужив ті спеції,<br />
втонув би гірше, як в ріку Супій.<br />
Сказав би: — Що? А хай їй грець, тій Греції! —<br />
Та так би вже і цмулив той напій.</p>
<p>А він пливе, спокуси проминає.<br />
Щодень міняє обрій далина.<br />
А він пливе та жінку споминає,<br />
що килим тче у Ольвії одна.</p>
<p>Хоч він, гречин, бувало, де не їде, —<br />
йому моргають різні Данаїди.</p>
<p>Але ж бо й гарні скіфські антилопи!<br />
Та й він, як вип’є, — чим не Діоніс?<br />
Однак любов своєї Пенелопи,<br />
як Одіссей, він з гідністю проніс.</p>
<p>А вже дуби стоять кількасотрічні.<br />
А вже і скелі — серце завмира.<br />
Це від Карпат відроги кристалічні<br />
тут підійшли напитись до Дніпра.</p>
<p>Піски сипучі. Схили крем’янисті.<br />
Дніпро шумить. Земля як нічия.<br />
Гребеш, гребеш, а мов стоїш на місці, —<br />
така стрімка й потужна течія.</p>
<p>Одному греку поперек ломило.<br />
Спинитись мусив грецький караван.<br />
Такий був грек могутній, здоровило,<br />
і в цих краях не раз уже бував.<br />
А раптом зліг заохкавши. І поки<br />
пісок гарячий підгортав під боки,<br />
вже острівок той греки дослідили,<br />
уже у вершу раків наловили.<br />
Уже й вечерю мали на мазі,<br />
упікши дичину на вертлюзі.</p>
<p>І грек сказав: — Ну й парить, ох і спека!<br />
Мабуть, на зливу ломить поперек.<br />
А ще ж дорога і важка, й далека.<br />
А ще ж пороги! — зажурився грек.</p>
<p>Хоч би взяли боги нас під опіку!<br />
Сюди не всяк хоробрий допливе.<br />
Ви що, не чули, в них тут споконвіку<br />
Триглавий Змій на Хортиці живе!</p>
<p>Заснули греки, все й зоря поблідла,<br />
під плюскіт хвилі і під шум дерев.<br />
І снилась грекам то Лернейська гідра,<br />
то Змій Триглавий, то Немейський лев.</p>
<p>На другий день пливли до підобідку.<br />
Знялася буря невідомо звідки.</p>
<p>Посутеніло. Між Дніпром і Доном<br />
Перун переморгнувся з Посейдоном.</p>
<p>Ударив грім. Пополотніли греки.<br />
Притьмом до гнізд верталися лелеки.</p>
<p>Насупило. Дніпро поворонів.<br />
Накрила греків піна бурунів.</p>
<p>І, пошпурлявши волею стихій,<br />
кудись прибило к матері лихій.<br />
Лиш завдяки прихильності Паллади,<br />
бо був би греку тут кінець балади.</p>
<p>Тож бідні греки, мокрі як хлющі,<br />
втягли човни на берег у кущі.</p>
<p>А де ж самим знайти тут укриття?<br />
Громи над головою гуркотять.</p>
<p>І скелі ще архейської доби<br />
стоять, немов камінні кадуби.</p>
<p>А злива ллє. Аж онде і печера є.<br />
Перун об скелю чиркає вогнем.<br />
А може, ними там і повечеряє<br />
якийсь страшний тутешній Поліфем?</p>
<p>Угору греки дерлися по кручі.<br />
З-під ніг котились камені грукучі.</p>
<p>В печеру темну вскочили, як в жлукто.<br />
Хопили стін, як тонучий корми.<br />
В печері щось завило, залулукало,<br />
черкнуло греків кігтями й крильми!</p>
<p>Перун кресав об скелі блискавиці.<br />
Тремтіло все — дерева, греки, птиці.</p>
<p>І ось тоді, проламуючі хащі,<br />
три голови звернувши врізнобіч,<br />
Змій пролетів. Вогнем дихнув із пащі.<br />
Бо Змій літає в горобину ніч.</p>
<p>Так ця поява греків настрахала!<br />
Чекали ранку, розпач огортав.<br />
Громи гриміли. Злива не вщухала.<br />
І у печері пугач реготав.</p>
<p>Грек перший вранці визирнув. Світало.<br />
Від страху серце дуже калатало.</p>
<p>Уже було спокійно все довкола.<br />
Із гнізд пташиних чувся кволий писк.<br />
І горизонт з плечима дискобола<br />
шпурнув у небо пурпуровий диск.</p>
<p>Ревли пороги. Був страшний той клекіт.<br />
В Дніпрі стояли Кам’яні Стоги.<br />
Богів з Олімпу марно тут і кликать,<br />
тут владарюють інші вже боги.</p>
<p>Тут можна їхні обриси розгледіть —<br />
обличчя скель похмуре і живе.<br />
І хмарка біла, наче Леда — Лебідь<br />
кудись туди, у Грецію пливе.</p>
<p>Якийсь дідок, сліпий на одне око,<br />
пасе козу на схилі одиноко.</p>
<p>І грек сказав: — А може, я прогавив?<br />
І вітер вщух, і дощик перестав.<br />
Щось не вернувся Змій отой Триглавий,<br />
що тут вночі над нами пролітав.</p>
<p>— Та прилетить, — сказав дідок. — Ще рано.<br />
А ти не бійсь. Пішов десь до чопа.<br />
Змій бореться лише з богатирями.<br />
Таких, як ти, цей Змій тут не чіпа.</p>
<p>Грек звеселів, подякував за щирість.<br />
Пішов пройтися, сонця не заспав.<br />
А вранці греки вийшли, сполошились, —<br />
немає грека. Як у воду впав.</p>
<p>Вже й у човнах вантаж пересушили.<br />
Подерті лікті голкою зашили.<br />
Вже погукали, кожен зокрема.<br />
Пора в дорогу. А його нема.</p>
<p>Уже зловили окуня і щуку.<br />
Уже гукнули тонше ультразвуку.<br />
Уже у яр попадали сторчма.<br />
Отак шукали. А його нема.</p>
<p>Вже й дичину упорали печену.<br />
Уже й думки подумали жаскі.</p>
<p>А він шукав на острові печеру,<br />
де народився син Геракла — Скіф!</p>
<p>З’явився геть подряпаний гілками.<br />
Ну, тут на нього греки з кулаками.</p>
<p>А він їм склав усі свої трофеї —<br />
кремінний ніж, сокиру кам’яну.<br />
— Чи не прибив нас вітер до Гілеї?<br />
Жили тут люди в давню давнину.</p>
<p>Не встиг я, — каже, — обійти цей острів.<br />
Які тут скелі, і який тут простір!<br />
Уже й пороги видно вдалині.<br />
Вони ревуть, як тури кам’яні.</p>
<p>Краси такої Змієм не зурочиш.<br />
Тут на воді співає очерет.<br />
І дикі бджоли грушових урочищ<br />
у дупла дбають бурштиновий мед.</p>
<p>Печеру бачив, там чайки гніздились.<br />
Хотів зайти, зірвався, не доліз.<br />
Отам вони, мабуть, і народились,<br />
три брати — Скіф, Гелон і Агафірс.</p>
<p>Красива мати в них була, зміюка.<br />
Геракл поїхав. Виросли малі.<br />
Натяг найменший батькового лука<br />
та й став царем всієї тут землі.</p>
<p>Але ж яке ревіння безнастанне!<br />
Це описать — зламається перо.<br />
Куди ви, греки? Тут якісь титани<br />
загородили скелями Дніпро.</p>
<p>Киплять, ревуть і піняться потоки.<br />
Шалений вир закручують вали.<br />
Тут треба йти в село Переволоки,<br />
просить людей, щоб пе-ре-во-лок-ли.</p>
<p>Тут вантажу з човнів не наноситись.<br />
Це поєдинок каменю й води.<br />
Тут Шум-Порог, Будило, Ненаситець, —<br />
тут дев’ять їх, попробуй обійди!</p>
<p>Роззулись греки. Вже і розляглися.<br />
Ідуть, ногами мацаючи дно.<br />
Античні греки, а котрий і лисий,<br />
і петельгузий, — що кому дано.</p>
<p>Отак брели ті греки безодежні.<br />
Вели човни вздовж берега в рогіз.<br />
І німфа, що жила в печері прибережній,<br />
дивилася на них, сміялася до сліз.</p>
<p>Коли аж ген — іде абориген.<br />
Сидить на бочці скіфський Діоген.</p>
<p>Якийсь хлопчина запряга воли.<br />
Два лісоруби також наддали.</p>
<p>Та так човни, укупі з вантажем,<br />
на коліщатах потягли гужем.</p>
<p>Бо корабель великий чи баркас<br />
лишився б тут, перевезли б товари.<br />
З тамтого боку інший повсякчас<br />
чекає транспорт. Так і допливали.</p>
<p>Ніхто з купців тут не застряв ні разу.<br />
Були тут греки і майстри з Кавказу.<br />
І фінікійці, люди всюдисущі,<br />
не раз перепливали тут по суші.</p>
<p>І навіть плив кудись і звідкілясь<br />
іранський остракіруваний князь.</p>
<p>Човни ж везли у десять пар волів,<br />
явивши тільки вуса з-під брилів.</p>
<p>Це, звісно, діло не таке і скоре.<br />
Минали верби, липи й осокори.<br />
Гаї минали. Кручі обминали.<br />
Варили юшку. І волів міняли.</p>
<p>При ручаях спинялись на ночліг.<br />
Такі тут люди мовчазні, аж чудно.<br />
Бо звикли. Так шумить поріг —<br />
людського голосу не чутно.</p>
<p>Півсотні верст за два дні побороли.<br />
На третій день ставали до кодоли.<br />
І, підкотивши під човни колоди,<br />
спустили греків знов на тихі води.</p>
<p>Пливуть вони з коштовними речами.<br />
А щось у лісі вевкалось ночами.</p>
<p>Ліси підходять близько до води,<br />
питають греків: — Ви ото куди?</p>
<p>Чи вам було надморських торжищ мало?<br />
Чи вас нічого дома не тримало?</p>
<p>І хто вас на ці мандри підбивав?<br />
Сюди ж і Геродот не допливав!</p>
<p>Тут праліси. Тут болота і нетрі.<br />
Тут раз на рік вовками виють неври.</p>
<p>Ніхто із вас додому не доїде,<br />
з’їдять вас андрофаги-людоїди.</p>
<p>Тут люди дикі у своїй основі.<br />
Будини тут їдять шишки соснові.</p>
<p>Тут житла вбогі, звичаї незвичні.<br />
Кому тут треба амфори античні?</p>
<p>Тим часом жінка ткала килимочка<br />
в тіні троянд і спілих виногрон,<br />
де на фронтоні грецького домочка<br />
сміявся акростерій-машкарон.</p>
<p>Була іще всіляка там ліпнина,<br />
пальмети різні в камені рудім,<br />
ще й дифірамб на честь громадянина,<br />
що збудував такий чудовий дім!</p>
<p>Оскільки ж час хазяїна поглинув,<br />
тут не було ні танців, ні музик,<br />
і акротерій з паленої глини<br />
всім женихам показував язик.</p>
<p>Та ще й перекривляли у саду<br />
заморські птиці ара й какаду.</p>
<p>Внизу лиман лежав у очереті,<br />
бичків було в лимані без числа.<br />
Але доріжка, мощена череп’ям,<br />
уже й зеленим мохом поросла…</p>
<p>А на крайсвіту, в невідомій точці,<br />
пливе гречин у маковій сорочці.</p>
<p>Пливе й пливе на північ із примор’я.<br />
Чоло смагляве вітер холодить.<br />
Пливе й не знає, що вже третя Мойра<br />
із ножицями жде його, сидить.</p>
<p>А навкруги — природа первозданна.<br />
І люди щедрі й добрі, як вона.<br />
Все їм дала богиня їхня Дана.<br />
Живе народ. Кочують племена.</p>
<p>От якось греки їхали підвечір.<br />
Аж гульк — село, чимало щось дворів.<br />
І держать небо на кремезних плечах<br />
старі Атланти дужих яворів.</p>
<p>Втомились греки веслами махати.<br />
Зайшли у двір. Віконце золоте.<br />
А тут якраз жіноцтво біля хати<br />
вінки купальські, сидячи, плете.</p>
<p>Ну, грекам що? Зайшли, пожартували.<br />
Ну, грекам що? По чарці налили.<br />
Та так ото співали і співали,<br />
і греків теж у пісню заплели.</p>
<p>Було столів велике застеляння.<br />
Були землі всещедрої плоди.<br />
Бог літного сонцестояння<br />
тоді брав шлюб з богинею води.</p>
<p>Не визнають тут Зевса і Паллади.<br />
Тут сповідають люди на Дніпрі<br />
високий культ астральної тріади —<br />
культ Місяця, культ Сонця, культ Зорі.</p>
<p>Звуть молодого місяцем і князем.<br />
У них дівчина сходить, як зоря.<br />
Шанують предків. А зберуться разом —<br />
у них тут пам’ять замість вівтаря.</p>
<p>Згадають рід до сьомого коліна.<br />
В них Рід як бог, у нього сонця лик.<br />
Вони з вогню, у них душа нетлінна.<br />
У них і серп — як місяць молодик.</p>
<p>У них зірчаті пряники жертовні.<br />
Вони без маку не спечуть коржа.<br />
Тут і діжа в них, наче місяць вповні.<br />
У них і місяць сходить, як діжа.</p>
<p>Їм їхній бог біди не заподіє.<br />
Богинь нема сварливих і гризьких.<br />
Бо тут боги — як втілення надії,<br />
а на Олімпі — пристрастей людських.</p>
<p>Не зразу греки стали толерантні.<br />
Скіфиня теж хапала рогача.<br />
Вони хотіли тут своїх гарантій<br />
і навіть вимагали товмача.</p>
<p>Коли ж вона внесла у друшляку<br />
лунарний символ — ліплені вареники,<br />
то греки також прийняли цей культ<br />
і стали вже навік його зволенники.</p>
<p>Спочатку греків трохи в сон хилило.<br />
Здорожились, вже й ніч була глуха.<br />
Та не такий тут бог Семиярило —<br />
він хоч кого від сну розкутурха.</p>
<p>Були до ранку в тому селищі<br />
великі ігри, танці і веселощі.</p>
<p>Пили меди, зрубали чорноклена,<br />
втопили смерть, що звалася Марена.</p>
<p>В цьому краю Дажбога і Перуна<br />
таки той грек не втримався, кутнув.<br />
Якби йому кіфара семиструнна,<br />
то він би і вакхічне щось утнув!</p>
<p>Вогонь купальський розвели на вигоні.<br />
Було там крику, сміху і забав.<br />
Сандалії поспалювать невигідно,<br />
то він роззувся босий і стрибав.</p>
<p>Крізь той вогонь проводили худобу.<br />
І не стирали попіл з підошов.<br />
Хто мав яку жалобу чи хворобу,<br />
крізь всеочисне полум’я пройшов.</p>
<p>Вогонь святий. Співали півні треті.<br />
Під ранок там робилося таке!<br />
Там парубки на бриючому злеті<br />
ішли, штаньми палаючи, в піке!</p>
<p>Дівчата верещали, огинались.<br />
Мабуть, хотіли, щоб за ними гнались.</p>
<p>Вогонь жахтів, угору як сахнувся!<br />
Один дідок там ледь не розчахнувся.<br />
Стрибали всі. І, обсмаливши п’яти,<br />
грек розігнався, щоб стрибнути вп’яте.<br />
Але спинився, підвернувши ногу.<br />
А скоросвіт і рушили в дорогу.</p>
<p>Дівчата й хлопці греків проводжали.<br />
Богів прихильних грекам побажали.<br />
Дали в дорогу різних почастунків,<br />
лящів, тарані і місцевих трунків.<br />
Дід врізав меду забоцень. Бабуні<br />
вдягли на греків по вінку цибулі.</p>
<p>На віддарунок греки всім потрошку —<br />
тій амулетик, тій боспорську брошку.<br />
Тій гребінець із дерева кедрового,<br />
тій скарабея темно-лазурового.<br />
Браслет з пружинки. Пригорщу кулонів<br />
із клешнів краба й кримських халцедонів.</p>
<p>Міцного квасу випили по дзбану.<br />
З вогнів купальських ще курився дим.<br />
Був ранок — як хітон із тиші і туману<br />
з обличчям сонця восково-блідим.</p>
<p>Пливуть вони між тими берегами.<br />
А скрізь луги безмежні за лугами.</p>
<p>Піщаний берег в решеті стрижів.<br />
І добрі люди гарних типажів.</p>
<p>У кожен яр шугнуло по Сибіллі.<br />
Вже де-не-де й димок із димаря.<br />
Пасуться в лузі коні, та все білі,<br />
як у фракійського царя.</p>
<p>На злуці рік святилище богині.<br />
Такі сади, що важко проминать.<br />
Гойдаються на вербах Берегині,<br />
протослов’янські родички наяд.</p>
<p>Казковий край, небачені терени!<br />
А прийде вечір, тільки бережись.<br />
Дівчата тут співають, як сирени, —<br />
хоч до корми ремінням прив’яжись!</p>
<p>Ще й, звісна річ, розказую не все я.<br />
На це потрібно віщої струни.<br />
Далекий світ, купецька одіссея,<br />
хмільне старе вино старовини!</p>
<p>Он Одіссей вертався десять год,<br />
та й то зазнав ого яких пригод.<br />
А цей гречин вертається віки,<br />
та ще ж ізвідки — прямо з дна ріки! —<br />
в двадцятий вік причалює од Скіфів! —<br />
а от про нього ні чуток, ні міфів.</p>
<p>І все тому, що наша ера<br />
чомусь і досі не дає Гомера.</p>
<p>От грек пливе. Сидить у човні босий.<br />
Червоне сонце сходить з-за гори.<br />
Там цілий ліс набокуватих сосен, —<br />
мабуть, такі там віяли вітри.</p>
<p>А серед сосен капище прадавнє.<br />
Внизу корчі сумні та осока.<br />
І в Борисфен задумливо впадає<br />
якась не знана грекові ріка.</p>
<p>І сивий жрець сказав їм, як із неба:<br />
— Гей, добрі люди, а чого вам треба?</p>
<p>Вклонились греки звичаям тутешнім.<br />
Спитали греки, що це за ріка.<br />
І сивий жрець вклонився низько теж їм,<br />
хоча дивився дуже звисока.</p>
<p>Відтак велично показав їм костуром —<br />
там далі місто, й люди не скупі.<br />
Сказав, що обрій — це усмішка простору<br />
і що ім’я цій річечці — Супій.</p>
<p>Тоді вона була ще судноплавна.<br />
Туди якраз кораблик завертав.<br />
І під вітрилом схожий хтось на Фавна,<br />
моргнувши оком, греків привітав.</p>
<p>І грек сказав, подумавши, невдовзі,<br />
посмикавши борідку чепурну:<br />
— Ви там торгуйте на великім торзі,<br />
а я, мабуть, в цю річку заверну!</p>
<p>Йому ж його супутники махали,<br />
не завертати в річечку прохали:</p>
<p>— Куди пливеш, не спокушав би долі!<br />
Хто зна, яке тут царство межове?<br />
А там же біля торгу на Подолі<br />
знайомий грек із Хіосу живе!</p>
<p>Там зброю вміють у руках тримати.<br />
Живуть на схилах, люди з ремеслом.<br />
А тут з кущів як вискочать сармати, —<br />
чим будеш одбиватися, веслом?</p>
<p>А він сказав: — Цвіте торгівля, поки<br />
проворні греки шастають в протоки!</p>
<p>Та я вернусь, вернусь небезпремінно.<br />
У цій же річці чаплі по коліно.<br />
Хіба ж такі в житті я бачив русла?<br />
А тут ця річка травами загусла.</p>
<p>Пливе гречин, весельцем попихається.<br />
А водяник у вуса посміхається.</p>
<p>Хіба ж йому, гомерівському греку,<br />
не подолати подорож далеку?</p>
<p>Та він же грек, його ріка не зморить.<br />
У нього кров солона як на трьох —<br />
від предків тих, що наковтались моря<br />
усіх адріатичних катастроф.</p>
<p>Та він же грек із Греції, в котрої<br />
справіку мандри, як ідея фікс!<br />
Та і річки ж там більші від Супою —<br />
наприклад, Лета і, наприклад, Стікс.</p>
<p>Ріка Супій, супоєна річками,<br />
в ліси й ліси все більше поверта.<br />
І ряску з водяними повучками<br />
при березі плотвичка хилита.</p>
<p>Ріка, звичайно, не Егейське море,<br />
котре походить, звісно, від “еге”.<br />
Пливе гречин. Пряде ще друга Мойра,<br />
і нить міцна, і прядиво туге.</p>
<p>Якби фортуна не була сліпою,<br />
хіба б лежав той грек на дні Супою?</p>
<p>Та він би, грек, умер би дідуганом,<br />
за ним би плакав весь купецький рід.<br />
Лежав би грек під Зевсовим курганом<br />
в некрополі ольвійському як слід.</p>
<p>Носили б квіти правнуки дбайливі,<br />
покоївся б у склепі його прах.<br />
Увесь в різьбленні з дикої оливи<br />
самшитовий стояв би саркофаг.</p>
<p>Були б там скрізь фігурки-теракоти,<br />
не знав би грек посмертної гіркоти.</p>
<p>А то лежить — йому посеред річечки<br />
латаття жовте ставить довгі свічечки.</p>
<p>А скільки вже проплавало гусей<br />
там, де втонув злощасний Одіссей!</p>
<p>Над ним у небі світяться Плеяди.<br />
Над ним не плачуть німфи і наяди.</p>
<p>Над ним пливла плотва і красноперка.<br />
А підняли гречина лиш теперка.</p>
<p>І хоч би хто у світі здогадався,<br />
як тут гречин з човном перекидався!</p>
<p>Але ж таки була якась причина,<br />
що ні човна не стало, ні гречина.</p>
<p>Раптова буря? Вітер супротивний?<br />
Так він же грек, а це народ спортивний.</p>
<p>Він, може, змалку марафони бігав,<br />
траву на стадіоні толочив.<br />
Він, може, навіть на Істмійських іграх<br />
вінок із сельдерею получив!</p>
<p>От тільки жаль, ніякий же дослідник<br />
вже не встановить, хто він, ім’ярек.<br />
“Щасливе місто” — Ольвія — дослівно,<br />
а він її щасливий грек.</p>
<p>Везе товар підвищеного попиту<br />
негоциант з ольвійських передмість,<br />
ще диригентам не завдавши клопоту,<br />
як гість Варязький чи Індійський гість.</p>
<p>Та час іде, і все само собою.<br />
Одна-дві ери тільки інтервал.<br />
Шматок човна, добутий із Супою,<br />
колись потрапить у музейний зал.</p>
<p>Афіна гляне тьмяними очима —<br />
куди ж причалив цей Ольвійський гість?<br />
Музейна тиша голосом гречина<br />
про одіссею скіфську розповість…</p>
<p>Тож їде грек, ріку пересікає,<br />
та так і зирить, мислями ширя —<br />
чи де не вийде ніжна Навсікая,<br />
струнка дочка Супойського царя?</p>
<p>Чи мо’, яка Каліпсо із сапою<br />
сапає щось на березі Супою.</p>
<p>То він би розіслав свої верети<br />
і весь товар пред ними розгорнув.<br />
То він би, грек, ті бронзові браслети<br />
на їхніх ніжках сам би защібнув.</p>
<p>І скіф не мав би бути суперечний,<br />
бо грек є грек, від того й слово — гречний.</p>
<p>Ріка Супій на Стікс була не схожа.<br />
Цвіло латаття. Днина була гожа.</p>
<p>Живуть же скіфи! Он їм навкруги<br />
яких лісів насіяли боги!</p>
<p>Мілетський грек, що в Ольвії осів,<br />
в житті не бачив ще таких лісів.</p>
<p>Бори, діброви, несходимі пущі.<br />
Очима світять сови невсипущі.<br />
Шишки на тім’я кидать білиці.<br />
Мохи кошлаті, як зелений лев.<br />
Дерева ходять. На пахучій глиці<br />
лежить туман од дихання дерев.</p>
<p>На моріжечках спіють дикі груші.</p>
<p>В кору уп’явся хижий дзьоб стріли.</p>
<p>Дерев столітніх видовжені душі<br />
кощаві руки в небо підняли!</p>
<p>А він один. Ліси і далина.<br />
І тиша причаїлась з усіх боків.<br />
У німфи Ехо є сестра Луна,<br />
гукнеш — почують через сотню років.</p>
<p>Аж ось ліси розвиднились потрошку.<br />
Рибальська сіть і кладка в одну дошку.</p>
<p>Плюскоче хвилька тепла і жива,<br />
на камінці пісочок намива.</p>
<p>А онде й шлях, а трохи вище<br />
людська селитьба, городище.</p>
<p>Там вежі, башти і димки веселі, —<br />
ну, як звичайно з людської оселі.</p>
<p>І той кораблик, що прибув знедавна.<br />
Лише чомусь нема на ньому Фавна.</p>
<p>Причалив грек та й став у грецьку позу:<br />
— Ну, налітайте, скіфи, до привозу!</p>
<p>Але стояли сосни на узвишші.<br />
І лиш сюрчали коники у тиші.</p>
<p>Хто тут живе, гелони чи будини?<br />
Чому немає жодної людини?</p>
<p>Шурхоче сіно. Каркає ворона,<br />
священна птиця бога Аполлона.</p>
<p>Та ще, можливо, кіммерійський крук<br />
сіда коню буланому на круп.</p>
<p>І на тому кораблику вітрило,<br />
мабуть, когось убитого накрило.</p>
<p>А ті димки отам над городищем —<br />
то не з осельь, то вже над попелищем…</p>
<p>Здригнувся грек, змінивши грецьку позу:<br />
— Ніхто не жде тут грецького привозу.</p>
<p>Отак звертати в річку невідому.<br />
Пора, мабуть, вертатися додому!</p>
<p>То, може, там, коли він розвернувся, —<br />
став на корму з весельцем і схитнувся.</p>
<p>А мо’, яка ще бісова личина<br />
стрілою в серце влучила гречина.</p>
<p>Про це не скаже ні Супій, ні Лета,<br />
бо підняли із торфу вже скелета.</p>
<p>Ну, от нарешті і знайшли гречина.<br />
А хто ж йому ворота вже одчине?</p>
<p>Уже й нема кому за ним ридати.<br />
Уже пройшли й сармати, й Мітрідати.<br />
Уже й самої Ольвії нема,<br />
лише розкопки дивляться в лиман…</p>
<p>І де той храм, і де тепер сади ті,<br />
п’янкі алеї з мирту й мушмули,<br />
коли вони богині Афродиті<br />
троянди, мак і яблука несли?</p>
<p>І де тепер ті дворики ольвійські,<br />
жінки в сандалях, і тварини свійські,<br />
і голуби, од спеки ледь живі,<br />
що п’ють з покрівель краплі дощові?</p>
<p>Де все, де всі, архонти і поети?<br />
Де шум доріг і затишок осель?<br />
Де на скрижалях вибиті декрети<br />
і висічена в скелях цитадель?!</p>
<p>Ні сліду. Прах. Не вічна й піраміда.<br />
Лиш пам’ять, пам’ять мармуру й трави<br />
безсмертна, як ольвійська Артеміда,<br />
котра біжить уже без голови…</p>
<p>О, древнє місто чорноморських трас!<br />
Немає моря глибшого, ніж Час.</p>
<p>Все квапимось із “ніколи” в “ніколи”.<br />
Для грека час не мчався. Навпаки.<br />
Час був циклічний. Він ішов по колу<br />
і повертався знов через віки.</p>
<p>Грек слухав море. Він не був юрбою.<br />
А коли вмер чи хтось його убив, —<br />
грек знову міг зустрітися з собою.<br />
Що він тепер, до речі, і зробив.</p>
<p>Ось він пливе в музеї по паркету.<br />
Який вузький фарватер анфілад!<br />
Проплив Супій, перепливає Лету,<br />
шматок човна, що зветься експонат.</p>
<p>Оце він так із вічності вертає<br />
до цих руїн, до мармуру колон,<br />
Де, проковтнувши номер інвентарний,<br />
сміється акротерій-машкарон.</p>
<p>Нехай душа не тьмариться гіркотою!<br />
Пройшла віків повільна череда.<br />
Оно стоїть фігурка теракотова —<br />
вона його і досі вигляда.</p>
<p>Наступний вік уже чекає пуску.<br />
І грек стоїть, зіпершись на весло.</p>
<p>Куди його, як макову пелюстку,<br />
тисячолітнім вітром занесло?</p>
<p>А поруч з ним, на рівні всіх критеріїв,<br />
що піднімають скарб над ремеслом, —<br />
коштовна бронза амфор і лутеріїв<br />
в музеї історичному за склом.</p>
<p>Таки той грек до Києва доїхав.<br />
Богдан підвівся з кам’яних стремен.<br />
Немає грека. І немає скіфів.<br />
Тече ріка велика Борисфен.</p>
<p>1983—1986</p>

<div></div>