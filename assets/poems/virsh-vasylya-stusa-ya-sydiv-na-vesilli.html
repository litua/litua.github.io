<strong>Василь Стус – Я сидів на весіллі…</strong>
<p>Я сидів на весіллі<br />
серед поважних молодиків —<br />
у того голос, наче в диякона,<br />
той остаточно схрип від горілки й співу,<br />
а та в котрий вже раз переконувала присутніх,<br />
що не така вже й дурепа,<br />
як здається на перший погляд.<br />
Я вигукував з усіма “гірко!”<br />
і думав про Валентина Мороза,<br />
згадував його лоб і волосся й очі<br />
і переконувався знову й знову,<br />
що горішньою частиною обличчя<br />
він скидається на пророка.<br />
Всі жували, пиячили, удавали з себе веселих,<br />
I я жував, пиячив, удавав з себе веселого,<br />
але так було гірко на душі,<br />
так несподівано пронизливо гірко,<br />
що побачивши, як дружина моргає<br />
мені “ходім”,<br />
з полегкістю відітхнув<br />
і схопився за втечу,<br />
як потопельник за соломину.</p>

<div></div>