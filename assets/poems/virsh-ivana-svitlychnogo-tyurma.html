<strong>Іван Світличний – Тюрма</strong>
<p><em>Ми серцем голі догола. </em><br />
<a href="http://onlyart.org.ua/?page_id=3694"><em> Т.Шевченко</em></a></p>
<p>В тюрмі, за ґратами, в неволі<br />
Мені приснилася… тюрма.<br />
Але не ця. Ні ґрат нема,<br />
Ні варти. І всього доволі.</p>

<div>




</div>

<p>І світ — ідилія сама.<br />
І люди — стовпище моголів<br />
З кокардами, а серцем голі:<br />
Кричать, а мова в них німа,</p>
<p>Полуда очі заступила,<br />
На світ їм глянути несила,<br />
Всі ждуть… початку чи кінця?</p>
<p>Відпущення гріхів чи страти?<br />
І гупають об ребра-ґрати<br />
Безвинно-заячі серця.</p>

<div></div>