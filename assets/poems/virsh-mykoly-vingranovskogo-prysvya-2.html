<strong>Микола Вінграновський –  Присвячую Олександру Довженкові</strong>
<p>Сосновий день хиливсь в сосновий вечір,<br />
І помідорне сонце обливалось<br />
під краном у блакитному саду,<br />
Ще тінь сіріла,<br />
ще бриніли квіти, —<br />
червона кофта поливала їх, —<br />
Ще все було!<br />
Бринів життя світанок,<br />
І з рук його перепустка солодка<br />
В той дивний світ, що стане довжиною<br />
В усе твоє швидке кіножиття…<br />
Стриміли в небо золоті дороги,<br />
І ти, мале й зелене, був при нім,<br />
При нім, при нім,<br />
маестро білім…<br />
Нелегко оглядатися.<br />
Нелегко,<br />
Коли незглибна глибина перед тобою,<br />
Перед самим тобою,<br />
Ще вона<br />
хвилюється, і прагне,<br />
і віщує —<br />
Як важко оглядатися.<br />
Прощай!..</p>

<div>




</div>

<p><em>1964</em></p>

<div></div>