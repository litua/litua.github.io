<strong>Антонич Богдан-Ігор – Бики й буки</strong>
<p>Потік рослин клекоче над землею. Лісу лави<br />
мов мрячні мури. Б’ють джерела зелені над пнями<br />
і меду жовте полум’я в бочках колод дірявих<br />
рудий вогонь кори, суниць густі рябіють плями.</p>
<p>Знов котить вітер ночі колесо з узгір’їв лисих<br />
за берег зір, де біліють тіней луки.<br />
На спомин давніх вод знов кличе струмінь, що з екстази висох.<br />
Земля погрожує злим зорям п’ястуками буків.</p>

<div>




</div>

<p>Мов ряд зубів трухлявих, пні стирчать із ям, мов з пащі.<br />
Йде день. Дарма зоря в сестри-калини просить крові,<br />
аж біла з розпачу впаде, немов без змісту слово,<br />
на груди дня, що підіймає мряки сиві хащі.</p>
<p>Спить тіла пень у борі зір і пристрастей, ледачий,<br />
спить тіла пень й душа у ньому, мов заснула ватра,<br />
а бук до бука, мов бики печерні, в люті скачуть,<br />
коли багрова плахта сонця кров у них роз’ятрить.</p>
<p><em>28 травня 1936</em></p>

<div></div>