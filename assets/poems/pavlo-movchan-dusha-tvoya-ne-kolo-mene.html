<strong>Павло Мовчан – “Душа твоя не коло мене…” </strong>
<p>Душа твоя не коло мене —<br />
в безбарвних снах тебе нема…<br />
Безбарвніє й трава зелена,<br />
день, мов сторінка та німа,<br />
де проти сонця букви зблякли,<br />
але й уяви теж забракло,<br />
щоб з жовтизни тебе гукнуть…<br />
І голосу останні краплі<br />
спромігся мовчки проковтнуть…<br />
По шию — холод, ні, він в роті,<br />
що навіть важко продихнуть,<br />
і світло на найвищій ноті<br />
зривається у каламуть.<br />
Але ж і там, де серцю воля,<br />
де місця розуму нема,<br />
то виникають латки поля,<br />
то цямри вікон, то пітьма…</p>

<div>




</div>

<p>***</p>

<div></div>