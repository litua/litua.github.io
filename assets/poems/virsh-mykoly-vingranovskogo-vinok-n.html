<strong>Микола Вінграновський – Вінок на березі юності</strong>
<p><strong>1</strong></p>
<p>Твій берег я пройшов, моя ріка!..<br />
Вже згадки дихають в обличчя, наче коні…<br />
Вони біжать, ночами-днями повні.<br />
Мені легка хода їх і важка…</p>
<p>Далекі образи спішать мені в безсонні:<br />
Клубочаться, хвилюються, кричать…<br />
Гіркі… солодкі… чорні і червоні…<br />
Як привиди мальовані ячать!</p>
<p>Вітаю вас! Ви — творча моя глина,<br />
І я руками серця і думок<br />
Бентежно виліпив із вас оцей вінок.</p>
<p>Нехай він в бурво океанне плине!..<br />
Пливіте, хато, хмари, і зайці,<br />
І сонце в небі, і зерно в руці.</p>
<p><strong>2</strong></p>
<p>В душі моїй печаль стоїть неждана,<br />
В проміннях пам’яті — обличчя дорогі.<br />
Душа у кожного прекрасним осіянна,<br />
Бо кожен з них мені не догорів.</p>
<p>Натхнені скромністю і тихою любов’ю,<br />
Вони мені сердечністю цвіли,<br />
Вони були завжди самі собою,<br />
Та з іншими ніколи не були!</p>
<p>Скажіть мені: ви люди чи ви сни?<br />
В душі у вас ні літа, ні весни!<br />
Одна безслідна добрість — боягузтво!</p>
<p>І ні політика, ні генія вогонь<br />
Вам ні сердець не палять, ані скронь!<br />
Для вас є ви! А все навколо пусто!</p>
<p><strong>3</strong></p>
<p>Печаль моя щаслива і гірка:<br />
Замало друзів, обраних навіки.<br />
Вони живуть, немов пустельні ріки,<br />
Бо часто гинуть в сонці і пісках.</p>
<p>Як берегти мені цілющу вашу воду,<br />
Щоб ви не висохли, не змінювали русло,<br />
Щоб в ваших водах небо не загусло,<br />
Щоб з ваших вод я пив красу й свободу…</p>
<p>Це ви мене народжуєте вмить,<br />
Коли в душі сіяння мрії грає<br />
Або ж коли в мені щось помирає…</p>
<p>Я вас із гордості не зможу загубить!..<br />
Хоч у вогні страждань, болінь і слів<br />
Не тільки друзів — цінять й ворогів.</p>
<p><strong>4</strong></p>
<p>Переді мною далеч океанна…<br />
Лиш оступись, і доля — нанівець!<br />
Тоді сюрчи, як сонний цвіркунець,<br />
Що небо — сіре, далина —</p>
<p>туманна…</p>
<p>Розвиднівсь день! Мій тихий путівець,<br />
Мій кожен крок Земля благословляє!<br />
Землі не треба стоптаних сердець,<br />
Вагатися доба не дозволяє.</p>
<p>Доріг багато, але шлях один!<br />
Ганьба, хто вибрав стежечку-обніжку:<br />
Людська Земля — це не двоспальне ліжко!</p>
<p>Осліпніть, очі, де зневір’я дим,<br />
Замріть, душі зневірливої схлипи!<br />
Над світом — африканські смолоскипи.</p>
<p><strong>5</strong></p>
<p>Я вже спішу страждати і любить,<br />
Бо я незчувсь, як небо стало ближчим,<br />
Легкого цвіту срібнокрилі хвищі —<br />
Все, чим сміється серце і болить.</p>
<p>І мрії цвіт, і згадок попелище —<br />
Усе, чим ти страждаєш у житті…<br />
Чоло моєї долі стало вищим,<br />
І очі долі — дзвони золоті.</p>
<p>І кваплюсь я все зважить, відібрать,<br />
Щоб говорити точно, повнокрило.<br />
Якби життя за мене говорило,</p>
<p>Бажав би я усе життя мовчать:<br />
Творити труд свій, і для мрії жить,<br />
І не спішить страждати і любить.</p>
<p><strong>6</strong></p>
<p>Весна моя плодами заважніла.<br />
Труснеш — западають, в повітрі стане гук.<br />
Шука священних слів душа доспіла,<br />
Думки — думок, а руки — інших рук.</p>
<p>Щасливий той, хто, і зазнавши мук,<br />
Життя прожив прозоро і натхненно.<br />
Щасливий той, хто серця світлий звук<br />
Проніс в трагедіях епохи недаремно.</p>
<p>Привіт вам, соки чистої землі,<br />
І вам, вітри великі і малі,<br />
Я вами жив в дорозі до людей!..</p>
<p>Тепер з людьми дорогу простеляю —<br />
Щасливий день мій, бо я серцем знаю,<br />
В який народ мій перший плід впаде!</p>
<p><strong>7</strong></p>
<p>Благословен, хто може не спішить<br />
Міщанство роздивитися ще зблизька,<br />
В чиїм запасі літ майбутніх низка,<br />
Щоб потім вже без промаху палить!</p>
<p>Я так не міг! Мабуть, моя колиска<br />
Гарячими руками колисалась.<br />
І глиняна моя у квітах миска<br />
Гарячими руками наливалась…</p>
<p>Спочатку чув: твій шлях — лише до тина!<br />
А потім чув: ти — гвинтик, не людина!<br />
А зараз чую: гордий і неспинний!</p>
<p>Стають тоді гіркотними години,<br />
Коли стрічаюся з людьми такими я.<br />
Рости й подвоюйсь, гордосте мояі</p>
<p><strong>8</strong></p>
<p>Доки хода і воля не змужніла,<br />
Доки думки не привітала сила,<br />
Доки земля душі не колесила,<br />
Куди нас тільки мрія не носила!</p>
<p>Я мріяв всіх дівчат перелюбити,<br />
Я мріяв світ для них перетворити<br />
І всіх людей надвоє розділити,<br />
Поганим — вмерти, а хорошим — жити…</p>

<div>




</div>

<p>Блакитні мрії! Добродійні груди!<br />
Не знали ви, що в світі у зеленім<br />
Живуть з колиски мертвородні люди!</p>
<p>Бояться ж інші вмерти від застуди,<br />
А ті бояться жити в білоденні,<br />
Бо думають, що ж завтра з ними буде?!</p>
<p><strong>9</strong></p>
<p>Скоріш пливи, нова ріко моя!<br />
З глибин твоїх нові зійдуть світання,<br />
І привітаю обережно я<br />
Моє сподіване кохання.</p>
<p>Воно устане в першому звучанні,<br />
Воно устане першої весни!..<br />
Ніколи мрії не бувають ранні,<br />
Коли живеш у день такий рясний…</p>
<p>Любив я завжди, та любив хвилинне…<br />
Не зміг я покохати довгоплинно,<br />
І дні летять мої в полячливій журбі…</p>
<p>І я страждав — й мені навкруг страждали,<br />
І я співав — й мені навкруг співали,<br />
Я світом жив, я жив у боротьбі.</p>
<p><strong>10</strong></p>
<p>Я встигну долюбить! Доклясти встигну я!<br />
І встигну я до тих часів дожити,<br />
Коли в польоті вічному Земля<br />
Навчиться вже собою володіти.</p>
<p>Людина я — і день такий новий<br />
Обов’язок святий мій наближати.<br />
Усе для нього! Все йому віддати —<br />
Від всіх тривог до шелесту трави.</p>
<p>Не буде щастя ні мені, ні люду,<br />
Доки на світі нещаслива буде<br />
Хоча б одна людина роботяща.</p>
<p>Коли не знаєш, хто ти, з ким, для чого,<br />
Коли в душі ні доброго, ні злого, —<br />
Пропаща юність і життя пропаще!</p>
<p><strong>11</strong></p>
<p>У кожнім дні своя пора світанна,<br />
У кожнім дні поновлення своє.<br />
Нема сердець, які не брала рана,<br />
Яких ніколи біль не обів’є.</p>
<p>Нема таких. І знаю, що не буде,<br />
Хоч рани різні, як і різні люди,<br />
Та настає той час, коли кругом і всюди<br />
Одним болітимуть людські думки і груди.</p>
<p>Вже ближче туляться до вічності країни,<br />
Що меч несли, що сіяли руїни,<br />
Живі живих потроху пізнають!</p>
<p>Згаса вогонь, і зненависть, і лють,<br />
Бо в кожнім дні своє світання є<br />
І в кожнім дні поновлення своє.</p>
<p><strong>12</strong></p>
<p>Я повен мрій про велелюдну згоду,<br />
Бо дням моїм не буде вороття,<br />
Бо хочу я, щоб на чолі народу<br />
Світився знак і від мого життя.</p>
<p>Бо там, де я пройшов, удруге не пройду^<br />
В слідах моїх земля дуби підніме й трави,<br />
І виплеснуть вони знов силу молоду<br />
Під крила вечорів і під світань заграви.</p>
<p>Спинись, мій крок! — переді мною зрілість,<br />
Пройди по ній на всю свою всесилість,<br />
Щоб аж забила світлом з поглядів моїх,</p>
<p>І камінь оживав, мої зачувши кроки,<br />
І бджоли пили мед з тичинок срібнооких,<br />
І світ поновлений сліди мої беріг.</p>
<p><strong>13</strong></p>
<p>Я повен дум про серця чисту вроду,<br />
Бо шлях мій — це не тиха божа милість.<br />
Про серце сказано, що з нього на свободу<br />
Думки великі вийшли в повноцілість.</p>
<p>Тому простіть мене за ранню зрілість,<br />
Простіть майбутні помилки сьогодні.<br />
Я завжди щастям міряв нещасливість,<br />
Гарячим днем я міряв дні холодні.</p>
<p>Ми роздоріжжя вчора снили з другом…<br />
Його шляхи — за іншим виднокругом…<br />
Вітрило думки хвилю серця боре…<br />
Я плачу… далі — незглибиме море…</p>
<p>Мій ніжний друг! Мій щедрий на тривоги!<br />
У щедрості ж своїй я часто був убогий…</p>
<p><strong>14</strong></p>
<p>Переді мною далеч океанна,<br />
Мов задум ще не здійснених пісень…<br />
Усе попереду — любов, і цвіт, і день,<br />
І мла, і ніч, і паморозь-туманна.</p>
<p>Попереду народження й прощання,<br />
Попереду минучість й неминучість,<br />
Шумить мені годин бистротекучість,<br />
Шумить мені не перша, не остання…</p>
<p>Колись увечері за роєм бджіл гудучим<br />
Мій батько біг з відром води по кручі,<br />
Полив їх… впав… у вулик переніс…</p>
<p>Колись увечері додолу падав ліс<br />
І вітер листя підбирав і ніс…<br />
Було красиво все, і мудро, і співуче…</p>
<p><strong>15</strong></p>
<p>Твій берег я пройшов, моя ріка!..<br />
В душі моїй печаль стоїть неждана.<br />
Печаль моя щаслива і гірка —<br />
Перед! мною далеч океанна.</p>
<p>Я вже спішу страждати і любить —<br />
Весна моя плодами заважніла…<br />
Благословен, хто може не спішить,<br />
Доки хода і воля не змужніла.</p>
<p>Скоріш пливи, нова ріко моя!<br />
Я встигну долюбить, доклясти встигну я!<br />
У кожнім дні своя пора світанна.</p>
<p>Я повен дум про велелюдну згоду,<br />
Я повен дум про серця чисту вроду —<br />
Переді мною далеч океанна…</p>
<p><em>1956</em></p>

<div></div>