<strong>Максим Рильський – Фреско-сонети Христіану З. (переклад)</strong>
<p><em>Генріх Гейне</em><br />
<em> в перекладі Максима Рильського</em></p>
<p>Я фіміаму не каджу колоді<br />
Золоченій, всередині пустій;<br />
Не простягну руки людині тій,<br />
Що обкрадає все святе, як злодій.</p>

<div>




</div>

<p>Повіїній не уклонюся вроді,<br />
Що безсоромність — мов окраса їй;<br />
Кумир в кареті їде золотій,<br />
Та запрягти мене у неї годі.</p>
<p>Я добре знаю: гордий дуб загине,<br />
Але хисткої не зламать тростини,<br />
Що хилить вітер, буря нагина.</p>
<p>Але скажи, нащо здалась вона?<br />
За паличку чепурунові стати<br />
Чи порох із одежі вибивати.</p>

<div></div>