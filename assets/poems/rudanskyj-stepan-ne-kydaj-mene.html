<strong>Руданський Степан – Не кидай мене…</strong>
<p>Не кидай мене,<br />
Моя чарочко!<br />
Не жени мене<br />
Ти, шинкарочко!<br />
Не жени мене,<br />
Дай упитися.<br />
В тебе, бридкую,<br />
Улюбитися!</p>
<p>Не без жінки я,<br />
Не без хати я,<br />
Все у мене є,<br />
Відьмо клятая!<br />
Хліба досита<br />
Маю в засіку,<br />
Маю волика,<br />
Маю й пасіку.<br />
Моя хаточку —<br />
Повна чашечка;<br />
Моя жіночка —<br />
Мов та пташечка;<br />
Та тяжкі мої<br />
Болі більнії,<br />
Бо не маю я<br />
Волі вільної!..</p>

<div>




</div>

<p>Запряжу воли —<br />
Потом миюся;<br />
Розпряжу воли —<br />
Набік хилюся;<br />
Повалюсь на бік —<br />
Не здрімаюся;<br />
Знов на панщину<br />
Підіймаюся.<br />
Відроблю чуже:<br />
“Жінко-душечко!<br />
Приголуб мене,<br />
Щебетушечко!”<br />
А вона у плач,<br />
Розголоситься,<br />
На своє жене,<br />
Бо й не проситься…<br />
Робиш — сил нема,<br />
Спина кривиться,<br />
А вона на те<br />
Та й не дивиться.<br />
Робиш — сил нема,<br />
Похиляєшся,<br />
А вона у плач:<br />
“Запиваєшся!”</p>
<p>О, я п’ю тепер,<br />
Жінко любая,<br />
Не кидай мене,<br />
Чарко грубая!<br />
Не кидай мене,<br />
Моя чарочко;<br />
Не жени мене<br />
Ти, шинкарочко!<br />
Не жени мене —<br />
Дай упитися,<br />
В тебе, бридкую,<br />
Улюбитися!</p>

<div></div>