<strong>Павло Тичина – Вітер з України</strong>
<p>Нікого так я не люблю,<br />
як вітра вітровіння.</p>
<p>Чортів вітер! Проклятий вітер!</p>
<p>Він замахнеться раз —<br />
рев! свист! кружіння!<br />
і вже в гаю торішній лист —<br />
як чортове насіння…</p>
<p>Або упнеться в грузлую ріллю,<br />
піддасть вагонам волі —<br />
ух, як стремлять вони по рельсах, .<br />
аж нагинаються тополі!..</p>
<p>Чортів вітер! Проклятий вітер!</p>

<div>




</div>

<p>Сидить в Бенгалії Рабіндранат:<br />
«Нема бунтарства в нас: людина з глини».<br />
Регоче вітер з України,<br />
вітер з України!</p>
<p>Крізь скельця Захід мов з-за ґрат:<br />
то похід звіра, звіра чи людини? —<br />
Регоче вітер з України,<br />
вітер з України!</p>
<p>Чортів вітер! Проклятий вітер!</p>
<p>Він корчувату голову з Дніпра:<br />
«Не ждіть, пани, добра:<br />
даремна гра!»</p>
<p>Ах,<br />
нікого так я не люблю,<br />
як вітра вітровіння,<br />
його шляхи, його боління<br />
і землю,<br />
землю свою.</p>
<p><em>18.IV.1923</em></p>

<div></div>