<p>Між сірих скель Південного Алтаю<br />
(Там, де Катунь розбурхано реве)<br />
Зустрів я сонях побіч прірви скраюb—<br />
Створіння покалічене, криве.</p>
<p>Як він попав на ці холодні скелі —<br />
У дикий хаос височин і круч?</p>
<p>Довкола ні людини, ні оселі —<br />
Лишень змокріла вовна сірих туч.</p>
<p>Земляче мій нещасний, де ті пальці,<br />
Які тебе зронили в твердь гори?<br />
Що звідали в житті старі бувальці —<br />
Лиш розкуркулення чи й табори?</p>
<p>Вони лягли в соснову домовину<br />
Чи просто серед листя і трухи?<br />
Даруй мені сріблисту насінину —<br />
Хай розповість про страдницькі шляхи.</p>

<div>




</div>

<p>Зненацька сонях, змучене створіння,<br />
Гранітну товщу корінцем прошив —<br />
І щось гойднулося в його корінні,<br />
Неначе гору він заворушив.</p>
<p>Здавалося, то огир шию здибив —<br />
Земля з-під ніг пливла серед відлунь.<br />
Тряслась гора, униз летіли глиби —<br />
Котилися в розгнівану Катунь.</p>
<p>Що сталося? Чому це почалося?<br />
Як спінилась катунська течія!<br />
А в мене наїжачилось волосся:<br />
Хто зрушив гору — соняшник чи я?</p>
<p><em>22.09.1986</em></p>

<div></div>