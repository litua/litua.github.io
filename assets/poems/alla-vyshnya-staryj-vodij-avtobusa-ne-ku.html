<strong>Алла Вишня – Старий водій автобуса не курить сигарет…</strong>
<p>Старий водій автобуса не курить сигарет,<br />
він їде потихеньку й завжди зітхає тяжко,<br />
шукає у автобусі знайомий силует<br />
І носить він штани лиш на товстих підтяжках.</p>
<p>Водій киває сивістю всім пішоходам вулиці,<br />
І тихо посміхається до діток до малих,<br />
І зразу ж як дверцята автобусні розтуляться<br />
бажає дня хорошого для добрих і для злих.</p>

<div>




</div>

<p>Водій у окулярах рахує добре здачу<br />
і кольоровим боком завжди дає квиток,<br />
він завжди усе чує і завжди усе бачить<br />
і завжди по обіді води робить ковток.</p>
<p>Йому не треба гарних й таких зручних карет,<br />
його в автобус тягне, мов мишку ту до сиру,<br />
старий водій автобусу не курить сигарет,<br />
старий водій автобусу лиш курить трубку миру.</p>

<div></div>