<strong>Іван Багряний – Перепілка в житі — радість…</strong>
<p>Перепілка в житі — радість.<br />
В пшеницях волошки — смуток.<br />
Ворон з ріль — печаль.<br />
Гей, ти, коню, вибий іскру!<br />
Вибий іскру! Кинь утому!<br />
На звороті, на крутому,<br />
Нам не личить жаль.</p>
<p>Погоріла синь — на грози.<br />
Посмутніла даль — на сльози.<br />
Миготить — на кров.<br />
Друже, друже! Геть з журбою!<br />
Народились ми для бою.<br />
Нам іти разом з тобою<br />
Прирекла л ю б о в.</p>

<div>




</div>

<p>Млою ворог? — В б л и с к а в и ц ю!<br />
Хто суддею? — В грізну к р и ц ю!<br />
Щоб на світ благословиться,<br />
Став наш день і час.</p>
<p>По боях і клекотінні<br />
Встане день в яснім цвітінні.<br />
І прийдешні покоління<br />
Пригадають нас.</p>
<p>Перепілка в житі — ніжність.<br />
В пшеницях волошки — д у м а.<br />
Мак червоний — кров.<br />
Друже, друже! Геть з журбою!<br />
Народились ми для бою.<br />
Нам іти разом з тобою<br />
Прирекла любов.</p>
<p>1926 р. Батурин</p>

<div></div>