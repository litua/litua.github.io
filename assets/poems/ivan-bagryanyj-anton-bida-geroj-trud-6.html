<strong>Іван Багряний – Антон-Біда — Герой Труда (Розділ №7)</strong>
<p>Багато літ —<br />
аж двадцять п’ять! —<br />
Плотили ми <b>ясак</b>,<br />
І п’ятирічок, як проклять,<br />
Творили “чудеса”.</p>
<p>І кожен свій гіркий п’ятак<br />
На “ПОЗИКИ” несли, —<br />
Тобто плотили знов я с а к<br />
Вперед на двадцять літ, —</p>
<p>Для того, щоб були у нас<br />
І танки, й літаки,<br />
Щоби могутніми були,<br />
Мовляв,<br />
робітники.</p>
<p>Щоби, мовляв, ота “свиня”<br />
Не лізла в “огород”,<br />
Недоїдали ми щодня,<br />
Не брали сала й в рот,</p>
<p>Все виробляли літаки<br />
І школили полки…<br />
Щоби ж могутніми, мовляв,<br />
Були робітники.</p>
<p>І навіть те терпіли ми<br />
Як та “свиня”… Ой, стоп!<br />
Як покумалися “самі”<br />
Наш “тато”<br />
й Ріббентроп,</p>
<p>Чи той Адольф… Ми й це знесли,<br />
Плотили свій ясак,<br />
І на озброєння тягли<br />
Останній свій п’ятак:</p>
<p>Все виробляли літаки ж<br />
І школили полки ж,<br />
Щоби могутніми були ж,<br />
Мовляв, робітники ж!</p>
<p>Та коли раптом “Кум” заграв<br />
На інший грамофон,<br />
То —<br />
боронити Рідний Край<br />
лишився<br />
с а м<br />
А н т о н.</p>
<p>Коли той татів “Кум” ураз<br />
Смальнув на інший тон,<br />
То захищати землю й нас<br />
Лишився<br />
с а м<br />
А н т о н.</p>
<p>Усе помчало за Урал.<br />
Лишився<br />
він лиш<br />
на аврал.</p>
<p>Отой Антон, що його хтось<br />
Недодавив в тюрмі,<br />
Отой Антон наш, що якось<br />
Не вмер на Колимі.</p>
<p>Привіт,<br />
привіт,<br />
привіт, усяк<br />
Земляче мій, привіт!<br />
Дарма ж<br />
плотив же ж<br />
ти<br />
я с а к<br />
Аж двадцять з гаком літ!</p>
<p>І<br />
Хай вибачає наш “отець”<br />
За те, що заробив:<br />
Влади тюремний наш житець<br />
Ні трішки не любив.</p>
<p>Ну, не любив, хоч ти заріж<br />
Ні “тата”, ні синків —<br />
Ані кремлівської Зорі,<br />
Ні всіх большевиків.</p>
<p>І навіть думав інколи<br />
Як був ще і малий:<br />
“Коли ж ви щезнете! Коли?!<br />
Та грім же ж вас побий!!”</p>
<p>Але як гримнула війна,<br />
Печаль взяла його,<br />
Була бо рідна сторона<br />
Дорожча усього.</p>
<p>Як “визволитель”, “татів” кум<br />
З визволенням попер,<br />
Узяв Антона жаль і сум, —<br />
Ну що ж робить тепер!</p>
<p>Якщо нема жалю в своїх, —<br />
В чужих же й поготів!<br />
І визволителя цього<br />
Антон не захотів.</p>
<p>Як від своїх чортма добра,<br />
Чужий не принесе!..<br />
Щоб захистити рідний край,<br />
Біда віддав усе.</p>
<p>ІІ<br />
Ой, дожилися ж, братця, ми<br />
До дивної пори!<br />
Такої дивної пори,<br />
Що<br />
і не говори!</p>
<p>Багато літ — аж двадцять п’ять! —<br />
Платили ми ясак,<br />
А як прийшлось оборонять —<br />
Зробились “чудеса”:</p>
<p>Не б’ють гармати. Й літаки<br />
Угору не летять.<br />
І не вперед політруки —<br />
Чомусь назад біжать.</p>
<p>Не лізуть танки взагалі<br />
Ні вход, ані назад…</p>
<p>За що ж аж двадцять з гаком літ<br />
Плотили ми ясак!?</p>
<p>ІІІ<br />
Ой, не літають літаки<br />
Й гармати не стріляють!<br />
І навіть вже політруки<br />
“Галош” не “заливають”:</p>
<p>І політрук,<br />
і генерал —<br />
Все мчить, мов вихор, за Урал.</p>
<p>Трубили з гаком двадцять літ<br />
Як гнати ту “свиню” за пліт,</p>
<p>Як треба бити, бач, її<br />
На свинській території.</p>
<p>А як прийшла на те пора, —<br />
Все мчить, мов вихор, за Урал.</p>
<p>Згубили (от історія!)<br />
Де тая “територія”.</p>
<p>Ой, не літають літаки<br />
Й гармати не стріляють,<br />
І навіть вже політруки<br />
“Галош” не “заливають”.</p>
<p>Усе лишили на-ура<br />
Герої й їхній “тато”, —<br />
Синки побігли на Урал,<br />
А “тато” —<br />
на Саратов.</p>
<p>І гнали вслід свиней і коз.<br />
Лишали спалений колхоз.<br />
Лошат, теляток і ягнят,<br />
І навіть,<br />
навіть гусенят<br />
Пішечки перли за Урал…<br />
Ура, ура, ура, ура!</p>
<p>Нехай живе великий муж,<br />
Наш “тато” і “учитель”!<br />
Нехай і “кум” живе к тому ж —<br />
Европи “визволитель”!</p>
<p>Один біжить,<br />
другий летить.<br />
А межи них — народ тремтить.</p>
<p>Не захища його ніхто.<br />
Хіба б Антон…<br />
Та що ж Антон!:</p>
<p>IV<br />
Як знаєм ми (і знає світ!),<br />
Так сталося тоді,<br />
Що дав “отець” п’ятнадцять літ<br />
З “приколкою” Біді.<br />
І що на зло “отцю” тому<br />
Антон покинув Колиму…</p>
<p>Так ось, втекти Антон утік,<br />
Але йому на зло<br />
Тії “приколки” на хребті<br />
Ніщо не узяло!</p>
<p>Бо відчепити дар “отця” —<br />
У цім краю нема митця.</p>
<p>І вся утеча — лиш мана.<br />
О, благодатна сторона!</p>
<p>Лишив “фалангу” золоту,<br />
Але куди б не біг —<br />
Він чортову “приколку” ту<br />
Згубить ніде не міг.</p>
<p>“Приколка” та — в простих словах<br />
Це<br />
“п о р а ж е н и е  в  п р а в а х”.</p>
<p>В правах усіх отих… таких…<br />
Ну, словом, у правах л ю д с ь к и х.</p>
<p>В числі тих “поражонних” прав<br />
Було (о, брате, знай!)<br />
І  п р а в о:<br />
з  з б р о є ю  в  р у к а х<br />
С в і й  б о р о н и т и  к р а й.</p>
<p>Бо це була в е л и к а  ч е с т ь,<br />
Яку лиш мали ті,<br />
Що не були на Колимі<br />
Ані на Воркуті.</p>
<p>Це привілей, бач, тих клепал,<br />
Що утікали за Урал.</p>
<p>Так що й умерти за свій Край<br />
Не смів Біда Антон,<br />
Бо “Конституції” украй<br />
Порушив би закон.</p>
<p>О, слава їм! О, слава їм,<br />
Отим усім вождям моїм</p>
<p>Що на Саратов утекли<br />
І кинули “холопа”,<br />
І іншим права не дали<br />
Тримати Ріббентропа.</p>
<p>V<br />
Але Антон про те забув,<br />
Б’ючися на Сулі,<br />
І “Конституцію” усю<br />
Порушив взагалі:</p>
<p>Забув “поразок” своїх рій,<br />
В гарячому бою<br />
Розвіяв по землі сирій<br />
“Приколку” він свою,</p>
<p>Узяв він зброю всім на зло…</p>
<p>Бо “карнача”, бач, не було!<br />
Й “наглядача” вітри змели!<br />
І “стукача” чорти взяли!<br />
І “ВОХРи” канули в потік!<br />
І “тато”<br />
на Самару втік! —</p>
<p>Узяв він зброю всім на зло<br />
І бився за Вітчизну,<br />
І за ягнят,<br />
і за село,<br />
За землю<br />
й що на ній було, —<br />
За все, крім комунізму!</p>
<p>Гей, бивсь Антон, брати мої,<br />
В “народнім ополченії”!</p>
<p>В отім,<br />
що встало на аврал,<br />
Замість втікацтва за Урал.</p>
<p>В отім, що перше щиро так<br />
Плотило “татові” я с а к,<br />
Тепер же впало в переляк,<br />
Що буде дерти й “кум” отак.</p>
<p>І от порушив наш Антон<br />
Весь “Кодекс” взагалі —<br />
За рідний край, за власний сон<br />
Він бився на Сулі.</p>
<p>А з ним такая ж голь сама,<br />
Що їй — і виходу нема.</p>
<p>Але що зможуть ці “хохли”,<br />
Коли<br />
і танки утекли!</p>
<p>Ну, що б “лишенці” ці змогли,<br />
Коли і маршали втекли!</p>
<p>Ну, що б безумців горсть змогла,<br />
Коли вся техніка втекла!</p>
<p>Як повтікали навпростець<br />
І маршали,<br />
і сам “отець”!</p>
<p>VI<br />
І все ж в ворожому кітлі<br />
Боровся наш Біда<br />
За щастя рідної землі,<br />
За тихий Ромодан,</p>
<p>За матерів і за дітей,<br />
За дідівські поля,<br />
За все, що зрадила отак<br />
Та ґвардія з Кремля.</p>
<p>За всіх відданих на загин,<br />
На хрест ганьби й хули,<br />
Над Сеймом люто бився він<br />
Й над водами Сули.</p>
<p>Бивсь до останнього Антон…</p>
<p>Поки й потрапив у полон.</p>
<p>Осанна їм! Осанна їм,<br />
Отим усім “вождям” моїм!<br />
Що дерли стільки літ я с а к,<br />
Тепер же зрадили отак!</p>
<p>Осанна їм<br />
вночі і вдень!..<br />
Ех, жалко, жалко, брат,<br />
Що не співав про це пісень<br />
І жоден лавреат!</p>
<p>VII<br />
Не жаль мені за той ясак,<br />
Не страшно і хули, —<br />
Як жаль мені, що ось отак<br />
Мільйони полягли!</p>
<p>Сказати б, зжерто тьму таку<br />
Ні за понюшку табаку.</p>
<p>Не жаль мені й за Колиму,<br />
Ані за Магадан,<br />
Де мили золота ми тьму,<br />
Не жаль і за Кімкан,</p>
<p>Не жаль мені й за канчуки<br />
Єжовської хули, —<br />
Я к  ж а л ь  м е н і,  щ о  л і т а к и<br />
Л і т а т и  н е  м о г л и !</p>
<p>Не жаль мені, що й в мерзлині<br />
Нас клали замість шпал, —<br />
Я к  ж а л ь  м е н і,  щ о  т а н к и  х в а л е н і<br />
Т і к а л и  з а  У р а л !</p>
<p>Не жаль ягнят, скажу вам я,<br />
Отих, що власть взяла, —<br />
Я к  ж а л ь,  щ о  а р т и л е р і я<br />
С т р і л я т и  н е  м о г л а !</p>
<p>Не жаль, не жаль, збагніть самі,<br />
Нічого так не жаль, —<br />
Я к  ж а л ь,  щ о  м а р н о  т у т  с л і з ь м и<br />
П о л и т о  к о ж н у  ц а л ь.</p>
<p>VIII<br />
Потрапив наш Антон в полон<br />
З мільйонами разом…<br />
Хвала ж тобі, хвала ж тобі,<br />
Великий Совнарком! —</p>
<p>Що не потрапив з ними й ти,<br />
Що зміг до фронту не іти,</p>
<p>Що кинувся не на аврал,<br />
А кинувся геть за Урал,</p>
<p>Що перш з народу вижав сік<br />
Та й з генералами утік!</p>
<p>Й не просто втік от за Урал,<br />
А й сухарі в людей забрав!</p>
<p>Але — насамперед тобі,<br />
Водителю, хвала!<br />
І лавреатів тих юрбі<br />
За пісню про “Орла”!</p>
<p>Хвала тобі за канчуки<br />
І за моря хули,<br />
Хвала тобі, що й літаки<br />
Літати не могли!</p>
<p>Хвала, що ґвардія твоя<br />
Геть з Урал втекла!<br />
Хвала, що й артилерія<br />
Стріляти не могла!</p>
<p>Хвала, що ти з нас вижав сік<br />
Та й з генералами утік,</p>
<p>І далі слухаєш пісні!..<br />
А ми<br />
лишились<br />
в полоні.</p>
<p>ІХ<br />
Потрапив наш Антон в полон<br />
До “кума” Ріббентропа<br />
І мали вішати його,<br />
Як “ворога Европи”.</p>
<p>За те, що він закон тих зграй<br />
Порушив взагалі:<br />
За те, що він за Рідний Край<br />
Так бився на Сулі.</p>
<p>За те… за те… Ну, словом, брат,<br />
Якраз за те ж за саме,<br />
За що і сталінський аргат<br />
В лице бив орденами:</p>
<p>За те, що він, Антон цей, от<br />
Такий затятий патріот!</p>
<p>За те, що не любив кремлян,<br />
А все любив свій Ромодан,<br />
Що жодній владі не був рад,<br />
Що не любив він влади Рад,<br />
Ні тих панів, ні тих панят,<br />
Лише любив простих ягнят,<br />
Та ще волошок синій цвіт,<br />
Та ще Шевченків заповіт.</p>
<p>Ну, словом, — люта кара ця<br />
(Ось лавреату б дума!!) —<br />
За те, що не любив “отця”,<br />
Та не хотів і “кума”.</p>
<p>Бо у “отця”<br />
любов оця, —<br />
Це “зрада комунізму”.<br />
А в “кума” ж ця<br />
любов стрільця —<br />
Це “смерть соціялізму”,</p>
<p>Чи пак в “отця”<br />
любов оця —<br />
Знак “ворога народу”,<br />
А в “кума” ж ця<br />
любов стрільця —<br />
Знак “ворога з природи”.</p>
<p>Бо той “отець” карав ім’ям<br />
Комуни світової,<br />
А “кум” складав усіх до ям,<br />
до ям,<br />
до ям,<br />
до ям ім’ям<br />
“Европи, бач нової”!</p>
<p>“Отець” в московському Кремлі<br />
Шмагав свого “холопа”.<br />
А визволила — для петлі<br />
Його<br />
“Нова Европа”.</p>
<p>І прирекла його на скон.<br />
І мав висіти наш Антон.</p>
<p>І мав повісити Біду<br />
Той самий,<br />
ах,<br />
той самий “дух”, —</p>
<p>Отой,<br />
теж майже лавреат,<br />
Отой, що всім служити рад,<br />
Ну, той<br />
донощик і мильщик —<br />
Всіх “визволителів” денщик,</p>

<div>




</div>

<p>Отой<br />
одвічний ренегат,<br />
Що їх у нас не мало, брат,<br />
Що люблять їх за розтороп<br />
І кожен “тато”,<br />
й Ріббентроп.</p>
<p>Х<br />
В Єжова, бач, оцей халдей<br />
Стеріг мого ваґону,<br />
А тута вішав він людей<br />
За пляшку самогону,</p>
<p>Поштучно цебто. “Жисть-лахва!”<br />
За літру вішав цілих два!</p>
<p>Цей “вірнопідданий хахол”<br />
Ускрізь встигав зразково,<br />
Чужим життям, немов в футбол,<br />
Він бавився фахово, —</p>
<p>Цей вірнопідданий “халдей”,<br />
Оцей холуй,<br />
оцей лакей,<br />
Тля лихоліть,<br />
дитина мряк, —<br />
Цей з ласки Божої чиряк.</p>
<p>В “отця” він “строїв комунізм”,<br />
Тепер от Ріббентропу<br />
З петлею він за спірт поліз<br />
Творить “Нову Европу”.</p>
<p>Півлітра — й звисла голова!<br />
За літру — вішав цілих два…</p>
<p>Два брати. Два товариші!<br />
Два друзі!.. Словом — дві душі.</p>
<p>Отак поштучно — ррраз! — і звис.<br />
І вішав дальшого на біс.</p>
<p>І мав висіти й наш Антон.<br />
Та…<br />
десь мо’ вийшов самогон,<br />
Чи вийшов мотузків запас,<br />
Чи не настав Антонів час,<br />
Чи не було якраз петлі, —<br />
А тільки наш Антон вцілів.</p>
<p>Чи материнський хрест не зтлів…<br />
А тільки наш Антон вцілів.</p>
<p>Хтось передумав десь вгорі,<br />
Великий а чи менший,<br />
Що десь потрібні в цій порі<br />
Европі “унтерменші”,</p>
<p>Оті, що взнали — (гох! ура!) —<br />
Концтабори й колхози,<br />
Оті, що вгноювали б Райх,<br />
Що для “Майн Кампфу” фюрера<br />
Лили б і піт і сльози,</p>
<p>Оті, що  в і к  свій гнуть горби, —<br />
Потрібні<br />
с т а л і н с ь к і  раби!</p>
<p>І загубивсь колонам лік, —<br />
Пішли етапи в другий бік.</p>
<p>ХІ<br />
О, дні чадні,<br />
о, дні страшні,<br />
О, дні жаскі і нові!<br />
Хлиснув Біда<br />
нових страждань<br />
Вже на новій основі.</p>
<p>Лиш що за знак!<br />
Ну що за знак!<br />
Нема зовсім ріжниці<br />
Як тисне цей “п а в у к”, а як<br />
“Єжовські рукавиці”.</p>
<p>Нема ріжниці між цію<br />
“Европою новою”<br />
І між комуністичною<br />
Старою Колимою!</p>
<p>Ой, що ж за знак,<br />
за диво що ж!<br />
Весь світ неначе в сказі! —<br />
В “Новій Европі” цій також<br />
Порядки, як в БАМЛАзі:</p>
<p>Ті самі кольби й канчуки,<br />
Дроти,<br />
багнети,<br />
п’ястуки,<br />
Відчай,<br />
безправ’я,<br />
біль утрат<br />
І голод,<br />
голод,<br />
голод, брат!</p>
<p>І смерть — як мати рідна та.<br />
Й могили братські без хреста.</p>
<p>Але… О, серце, дивне ти<br />
В журбі за рідним Краєм! —<br />
Не одному в Европі тій<br />
БАМЛАГ здавався раєм…<br />
Завжди бо так серця зорять,<br />
Коли не хочеться вмирать,<br />
Коли бажання в них одні:<br />
Умерти в рідній стороні.</p>
<p>Бо ж легші там землі пласти…<br />
О, людське серце! Дивне ти.</p>
<p>ХІІ<br />
Спізнав Антон і цей режим,<br />
Де все дроти самі.<br />
Конав під чоботом і цим,<br />
Вмірав і в цім ярмі.</p>
<p>Не жаль було, що так вмірав,<br />
Не жаль, що так конав,<br />
Як жаль —<br />
що С т а л і н  п о ч и н а в,<br />
А Г і т л е р  д о к а н а в.</p>
<p>Але —<br />
хоч як тяжкий полон, —<br />
Не хоче вмерти наш Антон.</p>
<p>ХІІІ<br />
Не хоче вмерти наш Антон,<br />
Смішна з нього людина, —<br />
Йому все сниться дивний сон —<br />
Далека Україна.</p>
<p>В плачі і стогоні людей,<br />
У вирі безлічи смертей,<br />
Серед проклять,<br />
серед ридань —<br />
Встає той бідний Ромодан…</p>
<p>Ні, дивне серце у Біди!<br />
Чудна з нього людина! —<br />
Все сниться дім<br />
і рідний дим —<br />
Все сниться Україна.</p>
<p>О, ти, “Европо пренова”!<br />
Страшна ж ти й грізнотонна!<br />
Та сили в тебе, брат, нема,<br />
Щ о б  п о б і д и т ь  А н т о н а !</p>
<p>Він у “Новій<br />
Европі” тій<br />
Не хоче загибати…</p>
<p>Благословила так його,<br />
вміравши, рідна Мати.</p>
<p>Б і ж и т ь  в і н<br />
і по цій землі<br />
Із тим благословенням…<br />
Утік<br />
і мчить, мов на крилі,<br />
Щоб — або вмерти десь в петлі,<br />
Або — знов битись на Сулі,<br />
Пишаючись з імення, —</p>
<p>Проти чужих ворожих зграй,<br />
За  с в і й  нарід,<br />
За  с в і й  і  к р а й.</p>
<p>XIV<br />
Утік Антон,<br />
утік,<br />
утік<br />
Від “кума” Ріббентропа!<br />
Лови тепер хоч цілий вік!<br />
Прощай,<br />
“Нова Европа”!</p>
<p>Помчав Антон на схід,<br />
На схід! —<br />
Із власним серцем навзавід.</p>
<p>Летів крізь люту чужину,<br />
Минаючи застави,<br />
Летів крізь голод і війну,<br />
Крізь жах,<br />
крізь зненависть страшну…<br />
Летів не ради слави,<br />
Летів не ради орденів<br />
І не для лаврів він летів,</p>
<p>А щоб умерти за свій край,<br />
Б’ючись<br />
проти ворожих зграй.</p>
<p>Цвіла надія золота<br />
І гріла серце дума,<br />
Що може ж “там” тепер <b>не так</b>,<br />
Як перш,<br />
чи як у “кума”,</p>
<p>Що може ж там змінилось все<br />
У тім химернім еСеСеР!<br />
Що може ж хоч війна оця<br />
Навчила розуму “отця”! —</p>
<p>Що може ж,<br />
може ж,<br />
може ж  т а м<br />
Тепер людям —<br />
я к  б р а т а м …</p>
<p>І мчав на схід,<br />
летів на схід<br />
Із власним серцем навзавід.</p>
<p>Збивав і ноги об плоти,<br />
Зривав і шкіру об дроти<br />
Та об пеньки,<br />
та об терни,<br />
Та об прокляття чужини.</p>
<p>Летів на схід,<br />
І  п о в з  на схід, —<br />
Туди —<br />
де браття, де нарід.</p>
<p>Свою злобу Антон скостив —<br />
І за старе<br />
він все простив,</p>
<p>Бо може ж,<br />
може ж,<br />
може ж  т а м<br />
Тепер людям —<br />
я к  б р а т а м …</p>
<p>І мчав на схід,<br />
летів на схід<br />
Із власним серцем навзавід.</p>
<p>І прилетів…</p>
<p>Прощай, Біда!<br />
Аж отепер стряслась біда.</p>
<p>XV<br />
Усе так сталось, як і перш:<br />
У з я в<br />
Б і д у<br />
у  к і г т і<br />
С М Е Р Ш.</p>
<p>XVI<br />
Узяв тепер Антона СМЕРШ,<br />
За те ж самісіньке, що й перш, —<br />
Прирік на смерть.<br />
Та поки вб’є…<br />
О, серце біднеє моє!</p>
<p>XVII<br />
Поки уб’є і<br />
скине в тьму,<br />
Він душу розіп’яв йому.</p>
<p>Оганьбив,<br />
заплював<br />
до дна, —<br />
Затаврував, як “шпигуна”,<br />
Як “зрадника”,<br />
“фашиста” чи…<br />
О, серце біднеє! Мовчи!</p>
<p>Це все за те, що бивсь Антон<br />
За край свій на Сулі!<br />
Бо ж “Конституції” закон<br />
Порушив взагалі…</p>
<p>Що збройно ворога він бив<br />
І — геть “приколку” загубив.</p>
<p>За те що він не з літаком,<br />
А встав на “кума” з п’ястуком,</p>
<p>Коли втекли політруки<br />
І не літали літаки,</p>
<p>Коли гармати не ревли<br />
І генерали геть втекли,</p>
<p>І танки бігли за Урал…<br />
Як сам лишивсь він на аврал.</p>
<p>І здивувавсь Антон без меж:<br />
Т а  д е  ж  о т а  н а д і я ?!<br />
Д е  ж ?!</p>
<p>Ніяких змін тут не зайшло!<br />
Все так,<br />
як і завжди було!</p>
<p>Щоб знов Біду прибрать до рук,<br />
Прибіг з Уралу  п о л і т р у к.</p>
<p>XVIII<br />
І затужив Антон не так,<br />
Що деспот несудимий!<br />
Гей затужив він, як вояк,<br />
Як…<br />
як…<br />
як одержимий.</p>
<p>Затявся на життя і смерть.<br />
Бо серце<br />
стало<br />
повне<br />
вщерть.</p>
<p>Його терпляче серце —<br />
в щ е р т ь !<br />
Затявся він<br />
на життя і смерть.</p>
<p>В вогні проклять,<br />
в вогні образ<br />
Побачив він тепера,<br />
Що вірив він останній раз,<br />
Що встала вогнепера</p>
<p>Його зненависть, як гроза,<br />
Зродилась в муках і сльозах,<br />
І буде жерти, як вогонь.</p>
<p>Усю цю мразь,<br />
усю цю вонь,<br />
Усю цю пакость взагалі<br />
На “нашій не своїй землі”.</p>
<p>В вогні образ,<br />
в вогні проклять<br />
Поклявсь, мов на ікону,<br />
На душі всіх, що десь лежать,<br />
Боротися до скону,</p>
<p>До всенародного Суда!<br />
Для них же ж<br />
буде ж<br />
він Біда!</p>
<p>Бо ж вік конати всім в тюрмі<br />
З системою такою!<br />
Не буде діла, брате мій,<br />
З такою от владою!</p>
<p>Поки ці тюрми й патрулі<br />
Не зтерти геть з лиця землі!<br />
І розламати всі дроти!<br />
І розігнать кремлян отих!</p>
<p>Поки не щезне геть з землі<br />
І та “Нова Европа”,<br />
І ці майстрі тортур, петлі, —<br />
Ці друзі Ріббентропа.</p>
<p>І затужив Антон до мук,<br />
Що деспот несудимий!</p>
<p>Ах, тільки б видертися з рук!<br />
Щоб смерть пройшла ще мимо!</p>
<p>Ще раз! Ну раз!.. Життя моє!<br />
Б л а г о с л о в е н н я<br />
д е  ж  т и  є ?!</p>
<p>О, серце Матері! Мій крик…</p>
<p>ХІХ<br />
І він з-під розстрілу утік.</p>
<p>ХХ<br />
Ні, просто так Біда не вмре!<br />
Ще СМЕРШ Антона не бере!</p>
<p>Благословила так його,<br />
Вміравши, бідна Мати…</p>
<p>Від СМЕРШу<br />
вихопивсь в вогонь.</p>
<p>Пішов Антон в Карпати.</p>
<p>Узяв він “фінку” на рам’я.<br />
Вітчизно бідная моя!</p>
<p>І на чолі таких, як сам,<br />
Став ватажком<br />
повстанським<br />
там.</p>
<p>ХХІ<br />
І бився він у тих краях<br />
В тяжких,<br />
безвиглядних боях.</p>
<p>Гей билась жменька їх (на вид<br />
Проста, але затята),<br />
Мов той малесенький Давид<br />
Супроти Голіята.</p>
<p>Та тільки ж це не ті слова,<br />
Бо Голіятів тих<br />
а ж  д в а.</p>
<p>А ж  д в а,<br />
жорстоких, як завжди,<br />
Супроти одного Біди.</p>
<p>Один — червоний. Наглядач.<br />
Тюремник старшобратній.<br />
А другий — чорний… ах, пробач! —<br />
Не чорний, а брунатний.</p>
<p>Вони ж браталися колись.<br />
Й щодо Біди —<br />
смаки зійшлись.</p>
<p>Ще й “Ґот міт Унс”, чи “з нами Бог”…<br />
Та бивсь Антон<br />
проти обох.</p>
<p>І вірив в торжество своє,<br />
Якщо<br />
на світі правда є.</p>
<p>“Смішний”,<br />
“смішне” й биття твоє…<br />
Але ж<br />
на світі<br />
правда<br />
є?!?</p>
<p>Так бивсь Антон на весь свій жаль…<br />
Поки<br />
й потрапив<br />
в Бухенвальд.</p>
<p>ХХІІ<br />
Там, де зжерав, як гній,<br />
Жорстокий крематорій,<br />
Не розбираючи їх мрій,<br />
Трагедій<br />
і історій,</p>
<p>І там, де душ людських цвітінь —<br />
Той блеск одноразовий —<br />
Зникала в сморід і чадінь<br />
У камерах ґазових,</p>
<p>І там, де били вартові<br />
Півмертвих вже по голові, —</p>
<p>У цілім пеклі тім новім<br />
Л и ш и в с я  д у х  Б і д и<br />
ж и в и м !</p>
<p>Серед жахіть,<br />
серед погонь, —<br />
Устояв скрізь його  в о г о н ь.</p>
<p>Як вічна ніжність тих долонь,<br />
Тих материнських,<br />
біля скронь.</p>
<p>Як туга,<br />
як її жалі,<br />
Як віра<br />
в правду на землі.</p>
<p>Устояв скрізь його вогонь,<br />
Отой страшний і мрійний,<br />
Що не здолає вже його<br />
Й вогонь крематорійний.</p>
<p>Отой, що з ним він пройде все.<br />
Отой,<br />
що суд в собі несе.</p>
<p>Отой, що в нім відчай і гнів,<br />
Любов і сльози матерів,<br />
Розплата<br />
деспотам<br />
сповна!..<br />
Отой, що міряє із дна.</p>
<p>Непогасимий і святий,<br />
Що наказала взяти<br />
І через світ увесь нести<br />
Веліла бідна Мати,</p>
<p>І принести його колись<br />
В Вітчизну, Богом дану…</p>
<p>Щоб цвітом радости взялись<br />
Лани<br />
круг Ромодану.</p>

<div></div>