<strong>Микола Руденко – Усе пізнавши й переживши…</strong>
<p>Усе пізнавши й переживши,<br />
Стою безгрішний, мов Адам.<br />
З криниць небесних мудрість пивши,<br />
Що я нащадкам передам?</p>
<p>Хіба лиш те, що для могили<br />
Є в кожного своя земля.<br />
Що ми планету обліпили,<br />
Мов гілку яблунева тля.</p>
<p>Хоч десь поза окрайцем неба<br />
Світи кружляють голубі,</p>
<p>Ми, наче тля,—<br />
самі для себе.<br />
І як вона<br />
самі собі.</p>

<div>




</div>

<p>Жбурляємо ракетні стріли<br />
В небесну далеч без пуття,<br />
А власний дух ще не зуміли<br />
З’єднати з подихом Буття…</p>
<p>Коли ж твоя душа досягне<br />
Тих занебесних володінь,<br />
Де Творча Сила в плоть зодягне<br />
Незримий дух і зриму тінь:</p>
<p>Коли космічною луною<br />
Та сила збудить суть твою, —<br />
Тоді приходь і стань зі мною<br />
Отут, де я тепер стою.</p>
<p>11.11.1977</p>

<div></div>