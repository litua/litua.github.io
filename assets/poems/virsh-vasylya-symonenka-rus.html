<strong>Василь Симоненко – Русь</strong>
<p>I</p>
<p>З глибин віків і гордо, й величаво<br />
Встає легендами овіяне ім’я.<br />
Минуле — сон, але сліпа змія<br />
Не отруїла доблесті і слави.</p>
<p>То ж не орда завзята і кривава<br />
Нежданно появилася в степах,<br />
Щоб у сплюндрованих і спалених містах<br />
Шуміли оргії і варварські забави.</p>
<p>То встала Русь в кольчузі і шоломі,<br />
Щоб їй стихія покорилась дика,<br />
І вів її у далі невідомі<br />
Син Перуна Олег-владика…</p>
<p>І Візантія снила крізь туман —<br />
Підводив голову народжений титан.</p>
<p>II</p>
<p>Підводив голову народжений титан,<br />
І йшли назустріч вічності і смерті<br />
Нездолані, гарячі і уперті<br />
Дружини непокірливих слов’ян.</p>

<div>




</div>

<p>Русь не дрімала, стомлена і млява,<br />
Забившися ведмедем у барліг,<br />
Бо відчували грек і печеніг<br />
Відлуння кроків князя Святослава.</p>
<p>Цвіли хоругви руські на Дунаї,<br />
І Доростол навіки записав,<br />
Що мертвий воїн сорому не має.</p>
<p>І ворог знав, підступний і лукавий,<br />
Що витязь тут не здобичі шукав<br />
І війни йшли не тільки ради слави.</p>
<p>III</p>
<p>І війни йшли не тільки ради слави,<br />
Бо іншій все корилося меті —<br />
Меч Святослава прокладав путі<br />
Для мудрості ясної Ярослава.</p>
<p>Коли була Європа в забутті<br />
Та істина у вогнищах палала,<br />
Антична мудрість гордо оживала<br />
В твоїм, о Русь, допитливім житті.</p>
<p>За ясні зорі і за тихі води<br />
Ішли в бої сини твого народу<br />
І гинули, слабіючи від ран.</p>
<p>Але тебе ця кров не зупиняла,<br />
Бо ти й тоді, хай підсвідомо, дбала<br />
За кращу, світлу долю всіх слов’ян.</p>

<div></div>