<strong>Павло Мовчан – Сторінки одного поля </strong>
<p>Пронизлива земля, роздряпана, як рана,<br />
на кожен штик лопати розпачливо кричить:<br />
гортаю поле я, бо прагну переглянуть,<br />
ким писане і як<br />
окличне слово «жить!».<br />
До кістя докопавсь, до черепків кривавих,<br />
до золотих пластин, до трухлого меча,<br />
до каменя, яким убитий був ще Авель, —<br />
неначе отвір вглиб — чорніє він в очах…<br />
І кожен шар землі — забута вже сторінка:<br />
цю — рало кам’яне скородило колись,<br />
а цю — крислатий ріг писав побіжно-стрімко,<br />
а цю ось — ямкував зарубинецький спис…<br />
О книго родова, де списано всі долі,<br />
я нігті обламав, гортаючи тебе:<br />
ось реченням ячмінь, ось — біла крапка солі,<br />
ось, наче вигук «О» — яєченько рябе.<br />
Тут — ратиці печать, там — попіл від багаття,<br />
хрещатий дрохви слід записаний навкіс,<br />
ось: згустки крові, крик та чийсь<br />
скелет розтятий,<br />
мазки іржавих кіс, застиглі скалки сліз…<br />
Ось кінські черепи та тріщини поздовжні,<br />
шилястих ящірок нотатки на піску.<br />
Ось вихудлі сидять, зігнувшись, подорожні,<br />
а їхні пучки довгі — в порожнім колоску…<br />
А ось зубами смиче дитина горошину,<br />
що корінцем вхопилась у перші сторінки,<br />
а ось за межі поля обрушивсь голос: «Сину-у!» —<br />
ось в небо крізь сторінку стирчать<br />
два кулаки.<br />
А ось на цій сторінці — покручене залізо<br />
іржею витіка, аж жовкнуть бур’яни…<br />
А ось на цій… хутчій, допоки ще не пізно,<br />
тополю посади і книгу загорни.</p>

<div>




</div>

<p>***</p>

<div></div>