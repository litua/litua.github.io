<strong>Тарас Шевченко – Закувала зозуленька</strong>
<p>Закувала зозуленька<br />
В зеленому гаї,<br />
Заплакала дівчинонька —<br />
Дружини немає.<br />
А дівочі молодії<br />
Веселії літа,<br />
Як квіточки за водою,<br />
Пливуть з сього світа.<br />
Якби були батько, мати<br />
Та були б багаті,<br />
Було б кому полюбити,<br />
Було б кому взяти.<br />
А то нема, сиротою<br />
Отак і загину,<br />
Дівуючи в самотині,<br />
Де-небудь під тином.</p>

<div>




</div>

<p><em>[Друга половина 1848, Косарал]</em></p>

<div></div>