<strong>Тодось Осьмачка – Цить, моє серце!</strong>
<p>Десь гори зелені<br />
та море патлате.<br />
Там жінка вродлива<br />
сина вродила.<br />
Соками повний із хмелю землі,<br />
він виріс на горах високих,<br />
мов дуб,<br />
що Дунай заховав між гілля.</p>
<p>Бурі із моря над сином літали,<br />
наче у вирій важкі журавлі;<br />
із крил своїх пера губили вони на луги;<br />
у перлах із дна океану ті пера були.<br />
Він їх збирав на лугах,<br />
як удова колоски на стерні,<br />
та високе чоло прибирав.<br />
А небо глибоке та поле широке<br />
табун соколів<br />
до серця пустили,<br />
у груди йому.<br />
Житом засіять хотів він долини<br />
і зорями гори,<br />
мов росяним рястом…<br />
Та в хмарах над миром,<br />
на тім’ї гори до скелі його прикували<br />
люди із чорних печер.</p>

<div>




</div>

<p>Як бурі надзоряні<br />
чуба закинуть йому на чоло —<br />
ніч наступає;<br />
одкинуть, застогнуть на грудях землі —<br />
жевріє день.<br />
А мати ридає на скелі самотня,<br />
і капа одвічно на камінь із білих грудей<br />
молоко…<br />
Луною йому просявають ліси та садки<br />
коло сел<br />
у білому цвіті,<br />
в солодкім меду веснянім.<br />
Мати ридає над морем<br />
на кручі;<br />
хмари спивають там сльози,<br />
розносять дощі<br />
од гір та до гір —<br />
на поля та ліси<br />
офіру жіночого горя…</p>
<p>Цить, моє серце, се казка!</p>
<p><em>1921 р.</em></p>

<div></div>