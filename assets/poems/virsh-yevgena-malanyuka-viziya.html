<strong>Євген Маланюк – Візія</strong>
<p>Все, що має статися, вже сталось.<br />
День тверезий. Праця з-під ярма.<br />
Чи ж почую, як щодений галас<br />
Перетне архангельська сурма?</p>
<p>Обагриться небосхил криваво,<br />
Розчахнеться димна височінь<br />
І велике мовчання, як слава,<br />
Людське серце візьме на мечі.</p>

<div>




</div>

<p>Літаки закрутяться, мов листя,<br />
Башти захитаються й падуть.<br />
Десь зі сходу, з-поза передмістя<br />
Білим сонцем стане Страшний Суд.</p>
<p>Він дихне холодне духом бурі<br />
І змете руїни, як сміття.<br />
Ані Божа Мати, ані Юрій<br />
Людського не захистять життя.</p>
<p>І душа без стін і без одежі<br />
Встане перед карою Руки.<br />
…Тільки вітер в Книзі Спостережень<br />
Перелистуватиме віки.</p>
<p><em>12.01.1933</em></p>

<div></div>