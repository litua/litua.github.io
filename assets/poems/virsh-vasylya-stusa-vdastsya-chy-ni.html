<strong>Василь Стус – Вдасться чи ні…</strong>
<p>Вдасться чи ні<br />
сього разу повернутись додому?<br />
Вдасться чи ні?<br />
Cтарий терикон шахти 10-біс,<br />
де ти в дитинстві збирав вугілля,<br />
обріс чотирма новими.<br />
I де з них твій давній — не збагнеш.<br />
Вулицею здибають тебе<br />
незнайомі люди.<br />
Двоє старих,<br />
чий син десять літ тому<br />
загинув в авіаційній катастрофі,<br />
колишуть немовля.<br />
Давні стежки переорано,<br />
дороги дитинства<br />
засаджені кукурудзою.<br />
I навіть мама<br />
з недовірою позирає на тебе —<br />
це ти чи ні?<br />
Йде середина літа.<br />
Якраз над нашим городом,<br />
над яблунями, обприсканими хлорофосом,<br />
над карликовим вишником,<br />
висадженим пару літ тому<br />
над твоєю осамотілою головою.<br />
Йде середина літа.<br />
Зрідка дощить високе серпневе небо,<br />
гавкають собаки по дворищах<br />
і крайня зоря над самим небосхилом<br />
надсадно продирається крізь віття дерев.<br />
Йде середина літа.<br />
I видиться тобі потемнілий став,<br />
степ, охололий від птаства<br />
і збирачів овочу,<br />
видиться вечір,<br />
заволочений хмарами,<br />
видиться хатка — без вікон і без дверей.</p>

<div>




</div>

<p>Йде середина літа.</p>

<div></div>