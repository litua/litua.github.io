<strong>Василь Стус – Б’ється серце, як пташа німе…</strong>
<p>Б’ється серце, як пташа німе,<br />
буде спогадами надити.<br />
Мати сина виглядатиме,<br />
а не діжде — буде плакати.<br />
Будуть сипати сухі сніги,<br />
будуть ще й дощі періщити,<br />
посмурніють вірні вороги,<br />
а зрадливі друзі — тішитись,<br />
що одної голови нема<br />
і не буде вже повіки-вік,<br />
лиш затужить по тобі зима,<br />
по бідасі чоловікові.<br />
Скоро смерть мене в похід візьме,<br />
і життя не буде надити.<br />
Мати сина виглядатиме,<br />
а не діжде — буде плакати.</p>

<div></div>