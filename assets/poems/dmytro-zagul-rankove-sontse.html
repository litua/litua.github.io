<strong>Дмитро Загул – Ранкове сонце</strong>
<p>Ранкове сонце – серце моє, –<br />
Дзеркальна глибінь тепла.<br />
З прозорим ранком воно встає…<br />
І гляньте! Імла втекла!</p>
<p>Вам не чужа моя душа, –<br />
В ній плюскіт і ваших хвиль…<br />
Хоч вас обігнала її межа<br />
На сотні, тисячі миль.</p>
<p>Убогі душі я збагачу<br />
Барвами ніжних фарб,<br />
Жербрацькі торби позолочу…<br />
Беріть мій світ, мій скарб!</p>

<div>




</div>

<p>Скільки німих у вас пісень!<br />
Тільки торкнись! Поруш!<br />
Я буд грати і ніч, і день<br />
На арфах ваших душ.</p>
<p>Я не стурбую спокійних дум<br />
Журбою своєї душі.<br />
Люблю ваш біль, люблю ваш сум,<br />
Як і радощі чужі.</p>
<p>Хіба ж не сонце – серце моє?<br />
Душа – не прозора глибінь?<br />
В повітрі замки вона снує<br />
Над царством ваших терпінь.</p>
<p>ІЗ ЗБІРКИ “НАШ ДЕНЬ”, З ЦИКЛУ “РАНКОВЕ СОНЦЕ”, 1919.</p>

<div></div>