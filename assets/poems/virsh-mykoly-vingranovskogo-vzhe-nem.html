<strong>Микола Вінграновський – Вже неминуче буде сніг…</strong>
<p>Вже неминуче буде сніг<br />
З хвилини на хвилину…<br />
Завіє сніг і наш поріг,<br />
І в полі бадилину.</p>
<p>За ногу вхопить вітер дим,<br />
А сніг і дим завіє,<br />
Ще й білим язиком твердим<br />
Прилиже дим, як вміє.</p>

<div>




</div>

<p>Хвоста розпушить курці сніг<br />
І пожене за вітром,<br />
Останні яблучка із ніг<br />
Зіб’є із віт над світом.</p>
<p>До айстр останніх припаде<br />
Губами сніговими<br />
І тихо їм щось доведе,<br />
І забіліє з ними…</p>
<p>Під самим садом обрій ліг<br />
На сіру павутину…<br />
Вже неминуче буде сніг<br />
З хвилини на хвилину…</p>
<p><em>1976</em></p>

<div></div>