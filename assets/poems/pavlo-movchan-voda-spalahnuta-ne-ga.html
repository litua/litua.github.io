<strong>Павло Мовчан – “Вода спалахнута не гасне…” </strong>
<p>Вода спалахнута не гасне,<br />
узявшись золотим льодком,<br />
і чайка падає шугаста<br />
з-під неба зірваним листком.<br />
Овершки хмар жахтять пшенично,<br />
хо-ло-не-по-піл-на-льоту…<br />
І очі рве студінь кринична<br />
углибочінь, у висоту…<br />
Аби забув про всі щербини<br />
і про тернини та сучки,<br />
що душу брали, як на кпини,<br />
і тіло рвали на шматки,<br />
бо ж все, що зриме, те вороже,<br />
і чинить розбрат, дух гнітить…<br />
і тоне зір в блакить порожню,<br />
а тіло на сучку висить.<br />
І з горла б’є волання: — Боже!<br />
Мов цвях у тілі — кожна мить!.. —<br />
Мов мед — грудневий простір пився,<br />
бурштинно танула хурма,<br />
та в горло вустюки вп’ялися,<br />
що й голосу для слів — нема…<br />
Німа поверхня, подивися,<br />
затерла хлюпіт хвиль пітьма…<br />
Усі слова в уста втяглися,<br />
зосталось половинне: «Ма…»<br />
Губ не зімкнути, не з’єднати<br />
навіть свідомості мені,<br />
розверзлись береги щербаті —<br />
і ринуть води крижані…<br />
Я не надбав, але й не втратив,<br />
лише душею спорожнів…</p>

<div>




</div>

<p>***</p>

<div></div>