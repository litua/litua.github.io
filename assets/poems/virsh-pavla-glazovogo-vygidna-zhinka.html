<strong>Павло Глазовий – Вигідна жінка</strong>
<p>Стрів на вулиці Матвія<br />
Панько Сарана.<br />
— Здрастуй, — каже. — Познайомся:<br />
Це моя жона.<br />
— Дуже радий, дуже радий! —<br />
Вигукнув Матвій.<br />
Цмокнув жінку в праву ручку,<br />
Поклонився їй,<br />
А Панькові тихо мовив:<br />
— Я не доберу,<br />
Як ти міг узяти жінку<br />
Отаку стару?<br />
Видно, старша літ на двадцять?<br />
— Ні, на двадцять п’ять.<br />
Так зате грошви у неї<br />
Свині не їдять. —<br />
А Матвій ще тихше шепче:<br />
— К бісу та грошва,<br />
Як вона сліпа на око<br />
Та іще й крива.<br />
— Ай, — махнув Панько рукою, —<br />
Хто з нас без гріха?<br />
Не шепчи, балакай вільно,<br />
Бо вона й глуха.</p>

<div></div>