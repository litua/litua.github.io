<strong>Іван Франко – Рідне село</strong>
<p>І знов я бачу тя, село моє родинне,<br />
Як бачив тя тоді, коли життя дитинне<br />
Плило, немов малий потічок серед трав,<br />
Що в’єсь несміло між дрібними камінцями.<br />
Дрібних утіх і я тут зазнавав,<br />
Задля дрібних гризот лице росив сльозами.<br />
Тоді цікаво ще на світ я поглядав,<br />
Не знав, що далі там, за твоїми хатками,<br />
За лісом, що шумить довкола. І не раз<br />
Питав я річки, де пливе вона від нас,<br />
І думкою гонив її тихенькі хвилі<br />
Поза закрутину далеку і стрімку.<br />
І дуба-велетня в сусідському садку<br />
Не раз розпитував, на чиїй він могилі<br />
Щасливій виріс, так високий і розлогий?<br />
І люди всі були мені так близькі, милі,<br />
І знав я всі стежки довкола, всі дороги,<br />
І зрідка лиш моя душа за обруб твій<br />
Летіла в ширший світ.<br />
Та чи дитям у тобі<br />
Я був щасливий? Дух дитячий мій<br />
Чи ж перших вдарів зла тут не зазнав на собі?<br />
Чи ж перші золоті надії<br />
Не розвивались тут, мов квіти веснянії,<br />
Морозом збитії? Чи пориви гарячі<br />
М’якої ще душі сміхом тут не топтались,<br />
Докором не душились? Чи ж не ллялись<br />
Найперші сльози тут, найщиршії, дитячі,<br />
Під тиском вчасних ще і недитячих мук?<br />
Хіба ж душа моя, ще чиста, ніжна, біла,<br />
Тут, в рідному селі, уперве не щеміла<br />
Під дотиком твердих, брудних і грубих рук?<br />
Хіба ж не почала ще тут всисатись в груди<br />
Та трута лютая, що й досі духа тлить?<br />
Хіба ж не в тобі я пізнав сирітство, труди<br />
І боротьбу з життям?<br />
Чого ж тепер болить<br />
Душа моя, коли по довгому часі<br />
Я в тобі опинивсь, на сугорби отсі<br />
Злим вихром загнаний? Стоїш ти, як стояло,<br />
Самотнє і дрібне, дитя мов, що сховало<br />
В зелені бур’яни головку кучеряву.<br />
Довкола ліс гуде тужний, таємний спів,<br />
Що ще круг моєї колиски гомонів,<br />
Тебе мов обтулив в полу свою темнаву.<br />
І річка та сама хлюпочеться, тривожно<br />
Повзе поміж високих берегів,<br />
І верби ті самі, і дуб той, що шумів<br />
Понад дитиною…<br />
Чого ж так судорожно<br />
Щось тисне грудь мою у тобі, ріднеє<br />
Село? Чи жаль мені за тим тісним спокоєм,<br />
За тим життям, що, хоч так біднеє<br />
І сіреє, пливе коритом тихим своїм?<br />
За щастям слимака того, що в шкаралущі<br />
Ховається? За незнання смерком?<br />
Чи жаль мені, що я у світ пішов пішком<br />
На бурі, громи й град, шукати, де зцілющий<br />
Потік знання пливе?<br />
О ні, о ні!<br />
Не того так сьогодні жаль мені,<br />
Не тим душа моя так важко заболіла,<br />
А тим, що тяжча ще пригноба тут засіла<br />
На лицях, голови недоля вниз хиляє,<br />
Під віддихом її вся радість завмирає<br />
І приязнь гасне враз з любвою,<br />
Котрої сім’я тут мені у серце впало.<br />
Отим-то тяжко так мені у тобі стало.<br />
Прощай, село моє! Що тут мене держало,<br />
Те щезло; що тепер держить –<br />
Таке важке, що, мов гора, тяжить<br />
На серці. Геть іду – і плачу над тобою.</p>

<div>




</div>

<p>14 іюня 1880</p>

<div></div>