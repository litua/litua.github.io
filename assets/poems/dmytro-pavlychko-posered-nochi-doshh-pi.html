<strong>Дмитро Павличко – “Посеред ночі дощ пішов…” </strong>
<p>Посеред ночі дощ пішов,<br />
Зашелестів, як збіжжя, в полі.<br />
Ми вийшли під його покров<br />
З-під явора чи з-під тополі.</p>
<p>Він увільнив нас від одеж –<br />
Зняв, як різьбяр, із плоті глину.<br />
Те, що при сонці не знайдеш,<br />
Знайшов наосліп за хвилину.</p>

<div>




</div>

<p>Він лоскотав, мов колоски,<br />
Стелився, обвивав рамена.<br />
Вмивала душ сяйні листки<br />
Його теплінь благословенна.</p>
<p>Тулились груди до груді,<br />
Вода збиралася між ними.<br />
Шугали риби в тій воді<br />
Із плавниками вогняними.</p>
<p>Носився блискавки лилик<br />
Над нами, наче іскор жменя.<br />
І вперше твій дівочий лик<br />
Світив од щастя і натхнення.</p>
<p>***</p>

<div></div>