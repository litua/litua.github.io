<strong>Леся Українка – «Було се за часів святої Германдади…» </strong>
<p>Було се за часів святої Германдади:</p>
<p>кати-ченці взяли єретика<br />
і повели його до Торквемади<br />
на інквізицію. І чутка є така:<br />
Спочатку мученик мовчав,</p>
<p>і тільки сльози текли по непорушному лиці,<br />
мовчав на допити, мовчав на всі погрози,<br />
раз застогнав – і мук ще додали ченці.<br />
Раз крикнув. «Є на каяття надія, –</p>
<p>сказав великий серцевідець-кат: –<br />
Залізом і вогнем ми виженемо змія<br />
з його душі – і вигоїться брат!<br />
Завдайте ще йому!» І завдали тортури</p>

<div>




</div>

<p>несвітської, нема на неї слів,<br />
здавалося, впадуть від жаху мури,<br />
моливсь один з ченців, щоб єретик зомлів.<br />
Він не зомлів. І сталось дивне диво:</p>
<p>всміхнулися поблідлії уста,<br />
погаслі очі спломеніли живо,<br />
і мовив мученик: «Ченці, ради Христа,<br />
Давайте ще вогню! Вогонь моя відрада.</p>
<p>О, дайте ще, благаю вас, кати!»<br />
«Спаліть його зовсім, – дав вирок Торквемада, –<br />
Надії вже нема. Перемогли чорти!»</p>

<div></div>