<strong>Павло Мовчан – Відбиток ІІ </strong>
<p>Безглуздя самоти — це мимрення під ніс;<br />
це — чути лиш себе, до себе ж обзиватись,<br />
немовби голос твій в с в оє кубельце вріс,<br />
повітря ж надовкіл намощене, як вата.</p>
<p>Виходить з себе в ніч, виходити в астрал,<br />
вертаючись назад у страсі на світанні,<br />
і вмощуватись в плоть, цідитись крізь кристал<br />
і думать: вихід цей із тіла вже останній…</p>
<p>Покинувши єство, уже в наступну ніч<br />
виходиш ти туди, де інший світ незримий,<br />
де духи родові із глибини сторіч<br />
ув’язнюють тебе ув оболонку диму.</p>

<div>




</div>

<p>Самі ж вони т е б е оточують вогнем,<br />
в свідомість проника спалахуючий голос:<br />
— Т и душу марнував, не вдовольнився днем,<br />
не згадував про рід і споневажив долю?</p>
<p>Ти — сутіч всіх віків, всіх родових сполук,<br />
і тільки вглибину сягає власний намір.<br />
Давно живеш ушир — на розмах своїх рук,<br />
і пам’ять родову т и розірвав пунктиром…</p>
<p>Тому на самоту приречений і ти,<br />
на власне забуття у родовім розриві:<br />
вертається душа у лоно самоти,<br />
розтиснувши єство, умощується криво…</p>
<p>І дзвоник пролуна у т е б е в головах,<br />
пробубониш слова забутої вже мови, —<br />
обізветься в т о б і вся прірва родова,<br />
душа здригнеться враз і заніміє знову…</p>
<p>***</p>

<div></div>