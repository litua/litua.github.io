<strong>Леся Українка – Безсонна ніч</strong>
<p>Цілу ніч до зорі я не спала,<br />
Прислухалась, як море шуміло,</p>
<p>Як таємная хвиля зітхала –<br />
І як серце моє стукотіло.</p>
<p>Ночі темної дивні почвари<br />
Заглядали в безсоннії очі,</p>
<p>І страшніші, ніж сонні кошмари,<br />
Ті привиддя безсонної ночі.</p>
<p>Думки-гадки, мов птахи нічнії,<br />
Налетіли, тяжкі та суворі,</p>
<p>Ох, непевні ті думи страшнії,<br />
Наче хвилі у північ на морі!</p>
<p>Хто одважиться в північ на море<br />
Своє хибке човенце зіпхнути?</p>

<div>




</div>

<p>Хт’о поважиться людськеє горе<br />
Світовеє серденьком збагнути?</p>
<p>Той у північ на море поплине,<br />
Хто не думає ранку діждати…</p>
<p>Хай же думка моя вільно лине, –<br />
Я не буду на ранок чекати.</p>
<p>Серед мороку, бурі-негоди<br />
Цілу ніч буде човен блукати;</p>
<p>Як зійде сонце правди та згоди,<br />
Я тоді вічним сном буду спати.</p>
<p>Буде шарпати буря вітрила,<br />
Пожене геть по темному морю.</p>
<p>Ох, коли б мені доля судила<br />
Хоч побачити раннюю зорю!</p>
<p>Євпаторія, 1891 р.</p>

<div></div>