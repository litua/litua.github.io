<strong>Павло Глазовий – Куца Фенька</strong>
<p>Десять літ финтила Фенька в модній міні-юбці,<br />
Але пари підшукати не вдалось голубці.<br />
І не знала б Фенька бідна, як їй бути далі,<br />
Та замітку прочитала в свіжому журналі,<br />
Що в столиці електронні є вже автомати,<br />
Що дівкам допомагають женихів шукати.<br />
Жвава Фенька найкоротшу одягла спідницю<br />
І негайно полетіла літаком в столицю.<br />
В інститут прибігла Фенька рано на світанку<br />
І надряпала записку на вузенькім бланку:<br />
“Підшукай мені, машина, щоб жених був класний,<br />
представительний мужчина, а не шкет нещасний.<br />
Щоб імєл він чин солідний, персональну дачку,<br />
Збереженія на книжці й льогковую тачку.<br />
Був неп’ющий, некурящий і до гроба вєрний.<br />
В заключення сообщаю свой портрет примєрний.<br />
В мене талія ізящна і фігура стройна,<br />
А за проче-остальноє тоже я спокойна”.<br />
Розписалася під бланком ще й черкнула риску.<br />
Вклав учений у машину Феньчину записку,<br />
І дала машина Феньці відповідь куценьку:<br />
“Представительний мужчина чхать хотів на Феньку!”</p>

<div></div>