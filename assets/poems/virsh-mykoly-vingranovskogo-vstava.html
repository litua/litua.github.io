<strong>Микола Вінграновський – Вставай, рибалко! Гаснуть метеори…</strong>
<p>Вставай, рибалко! Гаснуть метеори,<br />
В загуслу північ б’ються каюки.<br />
Здіймай вітрила і заводь мотори,<br />
Де кручі, глід, стежки і будяки.</p>
<p>У морі чисті ми і душами високі,<br />
І море не приймає жебраків,<br />
Бо мозолі рибальські чорноокі<br />
Йому у душу світяться з віків…</p>

<div>




</div>

<p>Вставай, рибалко! В зоряну заграву<br />
Веди моторів і човнів політ.<br />
Я заберу твою солону славу<br />
І не віддам солодкою у світ.</p>
<p>Губами хвиль ми щастя п’єм і горе,<br />
І долю нашу п’єм без вороття.<br />
І чим сильніш гойдатиме нас море,<br />
І чим сильніш гойдатиме нас море,<br />
Тим менше нас гойдатиме життя.</p>
<p><em>1957</em></p>

<div></div>