<strong>Павло Мовчан – Перевтілення </strong>
<p><strong>1.</strong></p>
<p>Струмуючий, далекий часу гук<br />
крізь оболонку вапнясту кулясту<br />
просочується — шовкопрядний звук<br />
надійно тчеться, щоб тобі не впасти.<br />
Єднальна мить — снувальне волокно<br />
на кокон навивається сріблясто,<br />
у сповитку душа дріма давно,<br />
і лет їй сниться широко, зірчасто.<br />
Крило прозоре розвиває шовк,<br />
виборсується голос із тороччя,<br />
між напівсфер, між білих лушпайок<br />
лунає слово, сповнене пророччя:<br />
«Будучина» — як збанок для води,<br />
в якому скло налите не схлюпнеться,<br />
проріжеться лиш промінь молодий,<br />
гарячим вістрям пронизавши серце.<br />
І тіла ваготу полишивши землі,<br />
угору понесеш до стін присохлу глину,<br />
і поглядом крізьким помітиш на крилі<br />
мандруючу слідком блискучу павутину.<br />
Вона із товщі літ, ущільнених життям,<br />
з праматірних глибин снується самотворно,<br />
і оболонки душ на ній разком висять —<br />
поплюсклі каплушки, проїдені і чорні.<br />
І не останній ти — перелік-бо трива,<br />
не обірвати нить, що пориває вгору,<br />
лиш тіней зачерпни в широкі рукава,<br />
бо невагомий ти, а небо так прозоре.</p>

<div>




</div>

<p><strong>2.</strong></p>
<p>Питуща земля, усотавши жадливо<br />
зволожену тінь, що упала навкіс,<br />
чекала терпляче на зоряну зливу,<br />
щоб вицідить сіль мерехтливу із сліз.<br />
Вона випивала з простертої плоті<br />
її ваготу — ворушились п’явки,<br />
і слово «безмежність», окислившись в роті,<br />
замкнуло вуста на мовчальні замки.<br />
Вона прогиналась потульно поволі,<br />
приссавшись травою на всю довжину,<br />
снага протікала крізь фільтри юдолі,<br />
вивітрювавсь слух, щоб не чуть глибину.<br />
І, наче личинка, западисто входив<br />
у чресла чутливі, в незрушні шари,<br />
лиш чув кістяком: підземні б’ють води<br />
і тисне повітря нестерпно згори.<br />
А біль перевтілення кістя рівняла,<br />
ламаючи зібгане в ковтюх єство,<br />
свідомість сліпа западала в провали,<br />
спливала в безодні прозорим хрестом.<br />
Все вище, все ближче до рівня прозріння,<br />
приймаючи в себе бентежне тепло;<br />
прорізались крила, і мить воскресіння<br />
явля перед зором все те, що було.</p>
<p>***</p>

<div></div>