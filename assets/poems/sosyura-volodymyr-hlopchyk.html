Сосюра Володимир – Хлопчик<p>У полоні білому, в Одесі,<br />
я згадав: у гуркоті навал<br />
по мосту йшов хлопчик літ на десять<br />
і свистів “Інтернаціонал”.</p>
<p>Вдалині хиталися дерева<br />
і синів задумано прибій…<br />
Раптом крик повітря полудневе<br />
пронизав наказом гострим: “Стій!”</p>
<p>Грубий крик і клацання затвора,<br />
і лякливе лопотіння ніг…<br />
Але куля зла і гострозора<br />
перетнула хлопчикові біг…</p>

<div>




</div>

<p>Перетнула, кинула на камінь,<br />
на гарячий на південний брук…<br />
Кров забила чорними струмками<br />
й розпливлась біля обличчя й рук…</p>
<p>І коли вечірня позолота<br />
залила загравами квартал,<br />
посинів навік маленький ротик,<br />
що свистів “Інтернаціонал”…</p>
<p>1934</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>