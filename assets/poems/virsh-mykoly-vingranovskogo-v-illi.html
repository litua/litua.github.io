<strong>Микола Вінграновський – В Іллі на дачі лиє дощ…</strong>
<p>В Іллі на дачі лиє дощ,<br />
І троє гусеняток,<br />
Хоч так, чи так, чи як там хоч,<br />
Скубуть траву з-під лапок.</p>

<div>




</div>

<p>І пішаки, як мамлюки, —<br />
Їм бог велів загинуть…<br />
Не пішаки, то маслюки<br />
Шубовснуть у корзину…</p>
<p>Неначе все, як мало буть:<br />
Залатане із латки<br />
Скубе щось серце на майбуть,<br />
Як гусеня з-під лапки.</p>
<p><em>1969</em></p>

<div></div>