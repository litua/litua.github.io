<strong>Ліна Костенко – Якби знайшлась неопалима книга </strong>
<p><strong>Розділ I. Частина 1.</strong></p>
<p><em>Влітку 1658 року Полтава згоріла дощенту.</em><br />
<em> Горіли солом’яні стріхи над Ворсклою.</em><br />
<em> Плавились бані дерев’яних церков.</em><br />
<em> Вітер був сильний. Полум’я гуготіло.</em><br />
<em> І довго ще літав над руїнами магістрату</em><br />
<em> легенький попіл</em><br />
<em> спалених паперів –</em><br />
<em> всіх отих книг міських Полтавських,</em><br />
<em> де були записи поточних судових справ.</em><br />
<em> Може, там була і справа Марусі Чурай?</em><br />
<em> Може, тому і не дійшло до нас жодних свідчень про неї,</em><br />
<em> що книги міські Полтавські “през войну,</em><br />
<em> под час рабовання города,</em><br />
<em> огнем спалени”?</em></p>
<p>А що, якби знайшлася хоч одна, –<br />
в монастирі десь або на горищі?<br />
Якби вціліла в тому пожарищі –<br />
неопалима – наче купина?</p>
<p>І ми б читали старовинний том,<br />
де писар вивів гусячим пером,<br />
що року Божого такого-то, і місяця такого-то, і дня,<br />
перед Мартином Пушкарем, полковником,<br />
в присутності Семена Горбаня,<br />
що був на той час війтом у Полтаві,<br />
перед суддею, Богом і людьми<br />
Чурай Маруся – на підсудній лаві,<br />
і пів-Полтави свідків за дверима.</p>
<p>І загула б та книга голосами,<br />
і всі б щось говорили не те саме.<br />
І чорні бурі пристрастей людських<br />
пройшли б над полем буковок хистких.</p>
<p>Тоді стара Бобренчиха, вдова,<br />
суду такі промовила б слова:</p>
<p>– Пане полковнику і пане войте!<br />
Ускаржаюся Богу і вам<br />
на Марусю,<br />
що вона, забувши страх Божий,<br />
отруїла сина мого Григорія.<br />
І втеди син мій Григорій наглою смертю вмер,<br />
на здоровлі перед тим не скорбівши,<br />
през отруєння і през чари бісовські.<br />
То вам, панове, правдиво, під сумлінням, кажу<br />
і людьми те освідчу.</p>
<p>Оскаржену Марусю Чураївну<br />
тоді суддя суворо запитав, –<br />
коли, чого і для якой причини<br />
таке незбожне діло учинила?</p>
<p>Але вона ні слова не сказала,<br />
усправедливлень жодних не дала,<br />
тілько стояла, яко з каменю тесана.</p>
<p>Тода громада загула прелюто:<br />
– Вона ж свій злочин визнала прилюдно!</p>
<p>Бо, як до Гриця, мертвого, припала,<br />
казала все – як зілля те копала,<br />
як полоскала, як його варила<br />
і як уранці Гриця отруїла.</p>
<p>Вона ж співала, наче голосила,<br />
на себе кари Божої просила.<br />
Співала так, як лиш вона уміла!<br />
А потім враз – неначе заніміла.</p>
<p>Тоді ми, вряд, упевнившись на ділі,<br />
що Гриць умер, отруєний, в четвер,<br />
предать землі звеліли до неділі,<br />
прийнявши справу криміналітер.</p>
<p>Убивницю ж, Марусю, до розправи<br />
скріпить в’язеням города Полтави.</p>
<p>Бобренчиха ж, та зацна удова,<br />
нехай на Бога в горі упова<br />
та настановить свідків, віри годних,<br />
не підозренних у проступствах жодних.<br />
Аби по правді свідчили про злочин,<br />
що тут убивці іншого нема,<br />
бо то не є ще доказ остаточний,<br />
якщо підсудна визнала сама.</p>
<p>На то ставши, Параска Демиха, в літах подейшлих,<br />
зізнала:<br />
– Єдну душу Богу ховаю, а було так.<br />
Недавненько, о півнях, вийшла я…<br />
– …трусити Левкову грушу, – підказав хтось.<br />
– Панове судді.<br />
Лесько Черкес мене на цноті змазує!</p>
<p>Тоді ми, вряд, казали-сьмо Черкесу і всім також<br />
особам принаявним, щоб мову свідкам не перебивали,<br />
понєваж будуть випхані із ратушу,<br />
а двері будуть взяті не скабу.</p>
<p>– Отож, кажу, недавненько, о півнях,<br />
коли я вийшла глянути знадвору,<br />
бо щось мені ускочило в димар, –<br />
дивлюсь: Грицько вертається додому.</p>
<p>Ізвідки б то? Ще й наче напідпитку.<br />
Якийсь такий, ніяк не вдягне свитку.<br />
То я й питаю, ми ж сусіди: – Гей,<br />
це де ж тебе так, хлопче, забарило?</p>
<p>– Та, чарку випив, там, в одних людей.<br />
Чогось так біля серця заварило.</p>
<p>Коли ж невдовзі чую – у Бобренків<br />
великий гвалт. То я туди городом.<br />
Лежить Грицько, увесь уже посинів,<br />
хрипить, здригає, роздирає ковнір.<br />
А я кажу Бобренчисі: ой кумо,<br />
ой кумо, це запитяна хвороба!<br />
І що ми вже Грицькові не робили, –<br />
вишіптували, терли, ізсилали,<br />
свячене зілля клали на потилицю,<br />
водою мили і переливали<br />
хоробу не бобренківського пса, –<br />
не помогло. Ще й щось таке балакав!<br />
Там хто стояв, то мало хто не плакав.</p>
<p>В таких походах куля обминала,<br />
не подолала вражеська рука,<br />
щоб де? аж дома! дівка підманула,<br />
струїла геть такого козака!<br />
І от лежить у гробі в чорнобривцях,<br />
на смерть убит. А тая чарівниця…</p>
<p>– Є докази, що це вона дала пиття?</p>
<p>– А хто ж би ще труїв Бобренка Гриця?<br />
Кому він ще так знівечив життя?</p>
<p>Тоді на вряд був ставлений Фесько,<br />
млинів дозорця скарбу військового,</p>
<p>що під боязню Божою признав:<br />
– Панове суд!<br />
Того я добре звісен.<br />
Як що не так, беру на душу гріх.<br />
Цю дівчину разів, мабуть, із вісім<br />
коло млина вночі я спостеріг.<br />
Над Ворсклою з небіжчиком стояла.<br />
Ну, тобто він ще був живий тоді.<br />
І що воно, гадаю, за проява –<br />
дві тіні, млин і місяць на воді.<br />
Мені-то що? На це ж нема заказу,<br />
стояння – діло добре загалом.<br />
А я таки чогось подумав зразу, –<br />
аж де зійшлись, чого б то за селом?<br />
А якось бачу – щось майнуло з греблі.<br />
Шубовснуло – аж зойкнула вода.<br />
А я ж туди і ніг не дотереблю.<br />
Ну, думаю, втопилась, от біда.<br />
То добре, що Іван тут нагодився<br />
та витяг із води напівживу.<br />
Бо там колись мій шурин утопився,<br />
то гибле місце, я й не допливу.</p>
<p>Суддя сказав: – Усе це прикро, справді,<br />
і ті млини, і втоплений шуряк.<br />
Але ж ми іншу розглядаєм справу –<br />
не як топилась, а труїла як.</p>
<p>Тож свідок мовив трохи не до діла.<br />
Тут треба чітко провести межу.</p>
<p>– То я же не бачив, як вона труїла.<br />
А як топилась, – бачив. То й кажу.</p>
<p>Тоді Бобренчиха становила інших осіб,<br />
числом сімнадцять,<br />
а з тих сімнадцяти має п’ять,<br />
котрі до присяги годні будуть.</p>
<p>Ну, ті сказали, що Маруся – відьма,<br />
що у Полтаві гіршої нема,<br />
що всі це знають, і по ній це видно,<br />
і що вона ж співала і сама:</p>
<p>“Котра дівчина чорні брови має,<br />
то тая дівчина усі чари знає”.</p>
<p>І то ж вона наврочила, нівроку,<br />
що покалічив Савку Саврадим.<br />
Уміє перекинутись в сороку,<br />
а то виходить з комина, як дим.</p>
<p>– Панове судді, я прошу пробачення, –<br />
сказав Горбань з паперами в руці. –<br />
З’ясую стисло свідкам звинувачення,<br />
щоб не збивали суд на манівці.</p>
<p>Козак Бобренко, на ім’я Григорій,<br />
єдиний син достойної вдови,<br />
котора зараз у такому горі,<br />
що не схилить не можна голови, –</p>
<p>чотири годи бувши у походах,<br />
ні в чим нагани жодної не мав.<br />
Був на Пиляві, і на Жовтих Водах,<br />
і скрізь, де полк Полтавський воював.</p>
<p>А це улітку повернувсь додому,<br />
в хазяйство, підупале за війну,<br />
і, як годиться хлопцю молодому,<br />
хотів ввести у дім собі жону.</p>
<p>Отож нагледів дівку, собі рівну,<br />
дізнавши, певно, що і він їй люб,<br />
Грицько посватав Галю Вишняківну,<br />
повзявши намір брати з нею шлюб.</p>
<p>Чурай Маруся, що його любила,<br />
любила, справді, вірно й давно,<br />
тоді його із ревнощів убила,<br />
підсипавши отруту у вино.</p>
<p>Чи це свідомо, чи під впливом хвилі,<br />
як не було, а з ревнощів – це сказ.<br />
Так стався злочин. Хлопець у могилі.<br />
І от стоїть убивниця пред нас.</p>
<p>Страшна, панове, приточилась справа.<br />
Хай стане совість на сторожі права!</p>
<p>Порадившись, звеліли ми пред вряд<br />
поставити Грицькову наречену.<br />
Тож Галя Вишняківна підійшла,<br />
була про все розпитана дискретно<br />
і лагідно, як молода особа,<br />
з уникненням подробиць, що могли б<br />
ще більше їй розвередити душу.</p>
<p>І теж вона признала під сумлінням, –</p>
<p>що так було, любилися ми з Грицем,<br />
побратись мали… мови не стає…<br />
Що він ходив до тої чарівниці,<br />
панове суд, то істина не є.<br />
Вона у нього розум відіймила,<br />
але було це не тепер, колись.<br />
А як вона була йому немила,<br />
то хто ж його присилує: женись!<br />
Вона ж, дурна, чогось була топилась,<br />
по тому ще й заслабла і злягла.<br />
А я кажу: чого ти причепилась?<br />
Чи ти його у власність набула?<br />
А він такий, що він брехать не буде.<br />
Грицько був чесний, не якийсь бабій.<br />
Він сам казав, що вже її забуде.<br />
У домі в нас він був уже, як свій.<br />
Оце увосень мали ми побратись.<br />
Помщаючись, пропала і сама.<br />
Вже тато наш і на весілля втратились,<br />
а Гриць умер… а Гриця вже нема…</p>
<p>– В такому разі будемо відверті, –<br />
сказав суддя, – бо тут не до прикрас.<br />
Чого ж тоді він в ніч своєї смерті<br />
таки у неї був, а не у вас?</p>
<p>Тоді Вишняк, жалосний за такую<br />
тяжку зневагу дому свойого,<br />
просив дочку не спитувати більше.<br />
І Галю спочутливо одвели</p>
<p>баби в бабинець, сплакану,<br />
понєваж<br />
при кождім ділі<br />
свій бабинець є.</p>
<p>Суддя поглянув не підсудну лаву:<br />
– Що скаже нам убивниця на се?</p>
<p>Вона ні слова не сказала праву.<br />
Стоїть. Мовчить. І дивиться. І все.</p>
<p>Тоді сама Бобренчиха, вдова,<br />
суду сказала у тії слова:</p>
<p>– Мовчить, бо стидно. Бачив Бог із неба.<br />
Я знаю все, так наче там була.<br />
В ту ніч вона сама його до себе,<br />
розпутниця, обманом затягла.</p>
<p>Яка стоїть, немов свята та Божа.<br />
Ото така вже вдача потайна.<br />
Бо на обличчя з янголами схожа,<br />
але в душі – то чистий сатана.</p>
<p>Якби я вам про неї розказала,<br />
що говорив про неї хто кому!<br />
Вона в Полтаві світу зав’язала<br />
хіба Грицькові тільки одному?!</p>
<p>І осінило раптом Горбаня:<br />
– А може, то було якесь дання?<br />
Якесь чар-зілля або привороти,<br />
і він не зміг його перебороти.<br />
Тому й зайшов од Галі до Марусі,<br />
улігши тій диявольській спокусі.<br />
А зілля річ, ви знаєте, капризна –<br />
тут воно чари, тут воно й трутизна.</p>
<p>Суддя сказав, що випадки були.<br />
Комусь колись чогось там підлили.<br />
Було це діло досить голосне,<br />
і сліз пролито більше як доволі.<br />
І все ж є щось не до кінця ясне:<br />
чи не було чиєї злої волі?</p>
<p>В цих справах поруч –<br />
правда і брехня.<br />
– Я, як суддя, вважаю особисто,<br />
чи це була отрута, чи дання,<br />
а в кожнім разі це було убивство.</p>
<p>Горбань сказав, що й сумніву нема.<br />
Звичайно, вбивство. Та іще й нецнота.<br />
Він, як Горбань, вважає зокрема:<br />
їй треба дьогтем вимазать ворота!</p>
<p>(Тут принагідно варто зауважити,<br />
що дьогтю він мав, справді, предостатньо,<br />
оскільки він, як виявилось потім,<br />
“з комори мєской потай дьоготь крав”,<br />
за що і був поставлений пред врядом.</p>
<p>А втім, і згодом він ще війтував.<br />
І вже аж гетьману Дем’яну Многогрішному<br />
уже аж на полковника Жученка<br />
устиг іще й “крамулку” довести).</p>
<p>Пушкар сказав, що так-то воно так.<br />
Не шануватись дівчині негоже.<br />
Але ж і з Гриця добрий був лайдак.<br />
Тут, товариство, дьоготь не поможе.</p>
<p>Бо незалежно, що то за пиття<br />
і що там мовить злість тисячоуста, –<br />
не хто ж, а він звів дівчину з пуття.<br />
І то була любов, а не розпуста.</p>
<p>Тоді вдова Бобренчиха озвалась:<br />
– Та вуха ж в’януть на таку олжу!<br />
Вона сама Грицькові нав’язалась.<br />
– В який би спосіб?<br />
– Зараз розкажу.</p>
<p>Було це, люди, на Петра Капусника,<br />
якраз на самий сонцеповорот.<br />
Я мала, люди, сина не розпусника.<br />
Він шанував і хату, і город.</p>
<p>Коли ж вона його причарувала,<br />
він як сказився, геть одбивсь од рук.<br />
Хай вам розкаже Процик Кулевара,<br />
Семен Капканчик і Ромашко Струк.</p>
<p>Він перестав ходить на вечорниці,<br />
не зачіпав дівчат і молодиць.<br />
А все ходив до тої чарівниці,<br />
недарма в річці топлять чарівниць.</p>
<p>Вона його однолітка, панове.<br />
Пора кебету мати на плечах.<br />
Я вже й варила зілля полинове,<br />
щоб мій Грицько від туги не зачах.<br />
А він – весь там! Якраз перед походом<br />
не спалося мені, як на біду.<br />
Грицько устав та шась поза городом.<br />
А я тихенько назирці іду.</p>
<p>Отож спинилась по той бік цибулі.<br />
А там вже луг, роздолля для бджоли.<br />
Стою собі та й думаю: а дулі,<br />
щоб ви мене круг пальця обвели.</p>
<p>Взувачки мала, постільці свинячі,<br />
щоб не шамтіло – шерстю до гори.<br />
Трава ж мнякенька…<br />
Коли щось манячить<br />
од Чураїв, тоди, в осокори.<br />
А вечір темний. Хмари як повісма.<br />
Гора шумить… Було перед дощем.<br />
Вона ж на шиї так йому й повисла! –<br />
то я собі й засіла за кущем.</p>
<p>Хтось засміявся якось недоречно.<br />
Мартин Пушкар бровою ворухнув:<br />
– Вчинили ви, сказати б, нестатечно.<br />
Який вас біс на тоє подоткнув?</p>
<p>– У мене син одинчичок, панове,<br />
і запечалля на душі одне,<br />
одна у серці шпичечка тернова, –<br />
не дай же Бог, у прийми дремене!</p>
<p>– Ну, добре, як воно вам ув охоту,<br />
то діло ваше, хоч воно і гріх.<br />
Ви, мати, знавши отаку нецноту,<br />
чого тоді ж не розлучили їх?</p>
<p>– Щоб у заміжніх погубив підметки?<br />
Чи, як чернець, скоромився мирським?<br />
Чи щоб пішов до Таці Кисломедки,<br />
котра тягалась бозна-де і з ким!</p>
<p>Тут як підскочить Таця, як змережить,<br />
шумка спідниця з десяти аршин:<br />
– Орихно, трясця мене держить!<br />
Ти хоч на мене, суко, не бреши!</p>
<p>– Це я брешу?! Особи урядові,<br />
та хай же Бог усю мене, як є,<br />
як щось отут збрехала я судові,<br />
і на душі й на тілі обіб’є!<br />
Я прошу о святую справедливіть!</p>
<p>Вдові звеліли сісти й не клясти.<br />
А Таці за губи неповстягливість<br />
два хунти воску в церкву принести.</p>
<p>Насилу втихомирилась кобітка.<br />
По тому був припозваний за свідка<br />
Семен Капканчик, хлопець непитущий,<br />
з котрим Грицько був приятель найдужчий.</p>
<p>Звеліли ми Капканчику Семену<br />
казать судові правду нестеменну.<br />
І він казав:<br />
– Тут кожен щось говоре.<br />
Вже той Грицько чутками так обріс.<br />
Ну, бо кому якого батька горе?<br />
Чужа душа – то, кажуть, темний ліс.</p>
<p>Ось тут і суд на тому зупинився,<br />
що знали ж всі, і Галя не глуха,<br />
що сватав ту, а в тої опинився.<br />
А хто із нас, як кажуть, без гріха?</p>
<p>Це як у пісні:</p>
<p>“Ой у полі три криниченьки.<br />
Любив козак три дівчиноньки,<br />
чорнявую та білявую,<br />
ще й рудую препоганую”.<br />
І було йому дуже сутужно.<br />
Рудої, правда, не було.<br />
Була чорнява та білява.<br />
Смалив до двох,<br />
то й попалив халяви.</p>
<p>А тра було порвати все на ділі,<br />
та ще з півгоду виждати тоді.<br />
То це б сиділи в Гальки на весіллі,<br />
а не отут балакали в суді.</p>
<p>Загомоніли люди, закивали, –<br />
що там казати, всі парубкували.<br />
І всім усе зробилося ясне,<br />
хтось і слівце сказав уже масне.</p>
<p>Тоді устала мати, Чураїха,<br />
і сказала так:<br />
– Пане Пушкарю, полковнику полтавський,<br />
а добродію наш!</p>
<p>Що вам маю сказати? Спасибі людям за тишу.<br />
Он сидить писар, Туранський Ілияш.<br />
Хай він мої сльози запише.</p>
<p>Чужа душа – то, кажуть, темний ліс.<br />
А я скажу: не кожна, ой не кожна!<br />
Чужа душа – то тихе море сліз.<br />
Плювати в неї – гріх тяжкий, не можна.</p>
<p>І чим же, чим ви будете карати<br />
моє смутне, зацьковане дитя?<br />
Чи ж вигадає суд і магістрати<br />
страшнішу кару, ніж таке життя?!</p>
<p>Ви грамотні. Ви знаєте латину.<br />
За крок до смерті, перед вічним сном,<br />
одного прошу:<br />
у мою дитину<br />
не кидайте словами, як багном!</p>
<p>Притихли люди, знітилися свідки,<br />
сльозина блисла у якоїсь тітки.</p>
<p>Відтак, уже не ставлений ніким,<br />
прийняв присягу Шибилист Яким.</p>
<p>– Даруйте… я… незвичка промовляти…<br />
Хотів сказати річ іще таку:<br />
Марусю знаю ще із немовляти<br />
і Гриця знаю ще у сповитку.</p>
<p>Он там сидить та бідна Чураїха.<br />
Чи на суді була вона коли?<br />
Проз їхній двір тоді я саме їхав,<br />
коли Грицька на цвинтар повезли.</p>
<p>Чи рвала мати так на собі коси,<br />
як задзвонили по його душі?<br />
Та він же їй як рідний син і досі,<br />
у них і виріс там на шпориші.</p>
<p>Вона ж свою дитину годувала<br />
та вже й сусідську бавила, чужу.<br />
Бобренчиха ж тим часом воювала –<br />
за курку, за телицю, за межу.</p>
<p>Все ніколи. То в них і повелося:<br />
сьогодні ситий, бо учора їв.<br />
То те дитя й на ноги зіп’ялося,<br />
і розуму дійшло у Чураїв.</p>
<p>Коли ж у Гриця вибилось навусся<br />
і Чураївна стала на порі,<br />
то полюбилась хлопцеві Маруся, –<br />
могли б лише радіти матері.</p>
<p>Воно на те й заходилось спочатку.<br />
Грицько пішов тим часом у похід.<br />
Попідростали верби і дівчатка, –<br />
про це в суді, можливо б, і не слід, –</p>
<p>але ж Маруся так його чекала,<br />
такі літа одна перебула!<br />
Нікому ні руки не шлюбувала,<br />
ані на кого й оком не вела.</p>
<p>Грицько ж, він міряв не тією міркою.<br />
В житті шукав дорогу не пряму.<br />
Він народився під такою зіркою,<br />
що щось в душі двоїлося йому.</p>
<p>Від того кидавсь берега до того.<br />
Любив достаток і любив пісні.<br />
Це як, скажімо, вірувати в Бога<br />
і продавати душу сатані.</p>
<p>– Хай Бог почує сльози удовині! –<br />
Бобренчиха зайшлася від ридань.<br />
– Панове суд! Я вірю цій людині, –<br />
сказав Пушкар.<br />
І втрутився Горбань:<br />
– А чим довір’я ваше обгрунтоване?<br />
Ведете суд на хибну колію.</p>
<p>– У мене, пане, слово не куповане,<br />
і я його не продаю.</p>
<p>А хто тут, може, хоче хабаря,<br />
то хай мені подивиться у вічі.</p>
<p>– Панове!<br />
До Мартина Пушкаря<br />
тут посланець прибув із Січі.</p>
<p>…Ввійшов, як грім, обвітрений з дороги.<br />
Віддав чолом і мовив хрипкувато:<br />
– Полковнику, вам лист від кошового.<br />
– Гаразд. Сідай. Спочинь з дороги, брате.<br />
Якісь новини?<br />
– Обступає ворог.<br />
Богдан козацтво стягує під Білу.<br />
Потрібна поміч. І потрібен порох.<br />
Потоцький йде назустріч Радзивіллу.</p>
<p>Зірвав полковник повагом печатку.<br />
І поки він листа того читав,<br />
той посланець обговтався спочатку<br />
і тих, поближчих, райців запитав:</p>
<p>– Ну, як тут, мирно? Пишемо папери,<br />
язик зломивши на судейський штиб?</p>
<p>Зітхнули райці. Обізвався первий:<br />
– Та тут таке! Козак у нас погиб.</p>
<p>– Погиб? Козак? То що у вас в Полтаві?<br />
Облога? Зрада? Засідка? Бої?<br />
– Та ні. Маруся. Он сидить на лаві.<br />
Струїла хлопця. Судимо її.</p>
<p>Той засміявся: – Отакої к бісу.<br />
Під Білу Церкву стягнуто полки.<br />
Палає Київ, знищено Триліси.<br />
У вас же он як гинуть козаки!</p>
<p>Тай бій. Там смерть. Там зламано границі.<br />
Людей недохват. Ллється наша кров.<br />
А тут – погиб… У вас ще на спідниці<br />
не перешили ваших коругов?</p>
<p>– У вас, у нас. Ви Січ, а ми Полтава.<br />
У вас права, ми ж – охоронці права.<br />
У вас за вбивство кара там яка? –<br />
Козак сказав:<br />
– А проста. Як по злобі<br />
козак уб’є, не дай Бог, козака, –<br />
живого з мертвим ув одному гробі!<br />
– А тут, бач, інше. Тут все навпаки.<br />
Погиб козак од женської руки.</p>
<p>– Домарики, така у вас і смерть.<br />
Безславно вмер, а кажете: убито.<br />
А запорожці – люди без круть-верть,<br />
все кажуть щиро на своє копито.<br />
Якби ми ремигали, як воли,<br />
якби ми так чесали язиками,<br />
то вже б давно Вкраїну віддали,<br />
не мавши часу бути козаками.</p>
<p>Ця дівчина… Обличчя, як з ікон.<br />
І ви її збираєтесь карати?!<br />
А що, як інший вибрати закон, –<br />
не з боку вбивства, а із боку зради?</p>
<p>Ну, є ж про зраду там які статті?<br />
Не всяка ж кара має буть незбожна.<br />
Що ж це виходить? Зрадити в житті<br />
державу – злочин, а людину – можна?!</p>
<p>Суддя сказав: – Знаскока тут не мона.<br />
Тут, запорожче, треба Соломона.</p>
<p>Козак сказав: – Замудрувались ви.<br />
Тут треба тільки серця й голови.</p>
<p>Тоді у вряді почалась незгода.<br />
Той каже так, а той іще інак.<br />
Лесько сказав: – Кого в цім ділі шкода,<br />
так це Івана Іскру. То – козак.<br />
Таке нещастя хоч кого знеможе.<br />
Це ж можна тут рішитися ума.<br />
Любив же він Марусю, не дай Боже!<br />
Тепер сидить, лиця на нім нема.</p>
<p>У свідки більш ніхто не зголосився.<br />
Суддя пождав, щоб гамір трохи змовк.<br />
Полковник встав, в судді перепросився,<br />
бо мав на Білу готувати полк.<br />
Посунув трохи війта і бурмистра.<br />
Поспільство розступилось на аршин.<br />
І вийшли вдвох. За ними вийшов Іскра.<br />
І ще там дехто з полкових старшин.</p>
<p>На другий день, в годину зегарову,<br />
суд приступив до вислухання знову.<br />
Сказавши Чураївні, щоб вона,<br />
оскаржена, то значить, сторона,<br />
настановила свідків, віри годних,<br />
не підозренних у проступствах жодних.</p>
<p>Бо ми-сьми, вряд, ведлуг закону чиним,<br />
о справедливість дбаючи одну,<br />
що, може, є які-небудь причини,<br />
котрі її пом’якшують вину.</p>
<p>Вона й від цього, вбивця, ти диви,<br />
відмовилась хитанням голови.<br />
І це було нам доказом яскравим –<br />
не мала що сказати перед правом.</p>
<p>Тоді, зачувши отакі слова,<br />
не бувши свідком ставлена позатим,<br />
Ящиха Балаклійська Кошова<br />
освідчила:<br />
– Я маю що сказати!</p>
<p>У мене дома діточки малії.<br />
Мій муж поліг в боях у Приазов’ю.<br />
А я прийшла сюди аж з Балаклії,<br />
хоч я людина вже не при здоров’ю.<br />
Отож скажу відкрито і вселюдно.<br />
Буває всяко, доля – не черінь.<br />
Любов – це, люди, діло неосудне.<br />
По всі віки. Во вік віків. Амінь.</p>
<p>У Горбаня самі стенулись плечі:<br />
– Ото жінок і не пускають в Січ.<br />
Сказали ви, Ящихо, нездоречі.<br />
Даремно ви убовтнулися в річ.</p>
<p>– Вже стільки літ суддюю у Полтаві, –<br />
сказав суддя. – Чимало бачив справ.<br />
Сиділи всякі в мене тут на лаві,<br />
халепи я такої ще не мав.</p>
<p>По тому встав, на стіл руками сперся:<br />
– Тут говорили свідки й очевидці.<br />
По вислуханню всіх цих контроверсій<br />
суд має перейти до пропозицій.<br />
Хоч тут думки були навпереміну,<br />
та суд стоїть на вірному сліду.<br />
Хто має мисль яку-небудь одмінну,<br />
нехай про це зголоситься суду.</p>
<p>Мовчали всі.<br />
Не зголосився жодний.<br />
У книзі писар буковки низав.<br />
Пушкар, полковник, яко віри годний,<br />
которий ставши, так ото сказав:</p>
<p>– Панове судді! Важко розібрати,<br />
що і до чого, як воно було.<br />
Нехай простить і та, і друга мати,<br />
а їхні діти учинили зло.<br />
Грицько зцурався дівчини такої!<br />
Доп’яв біди, земля йому пером.<br />
Такої кривди парубок накоїв,<br />
що не могло це скінчитись добром.<br />
Але ж, мабуть, ми правди не зурочим,<br />
що світ вже так замішаний на злі,<br />
що як платити злочином за злочин,<br />
то як же й жити, люди, на землі?<br />
Людській душі цей злочин осоружний,<br />
Не виправдання навіть і любов.<br />
Дожитися, щоб так погиб хорунжий,<br />
що ніяк похилити хоругов!<br />
І хто ж убив хорунжого? Дівчина!<br />
А як по ньому тужить! Як вдова.<br />
Он подивіться. Є ж якась причина.<br />
То вже стоїть людина нежива.<br />
Страшне це діло, діло небуденне.<br />
А всі почути вирока спішать.<br />
Воно, скажу вам, легше, як на мене,<br />
діла у битвах шаблею рішать.</p>
<p>Отаман Гук гукнув тоді, що справді<br />
судити треба дівчину по правді.</p>
<p>Тоді Горбань сказав йому до ока<br />
і всіх незгодних так ото згромив:<br />
– Панове судді! Правда одинока.<br />
А правда в тому – хто кого убив.<br />
Гук відповів: – Не треба забувати,<br />
хто кого зрадив, хто кого терзав.<br />
А правда, пане, слово більмувате.<br />
Воно не бачить, хто його казав.</p>
<p>Горбань відмовив: – У такому разі<br />
ми різні правди маєм на увазі.<br />
Той тягне вліво, інший гне управо.<br />
А є одне, і так вже іспокон:<br />
статут Литовський, Магдебурзьке право,<br />
панове судді, – це для нас закон!</p>
<p>– Що скажуть райці? –<br />
Райці – безглагольні.<br />
– Порадили, – суддя сказав тоді. –<br />
Таким, которі дуже сердобольні,<br />
панове суд, не місце у суді.</p>
<p>Чотири рази ми отут збирались.<br />
Достойні свідки питані від нас.<br />
А як труїла, ще не розібрались.<br />
І мусим слушний видати наказ.</p>
<p>Вона мовчить, убийниця. Тим паче.<br />
Це треба теж до справи долучить.<br />
Бо мати в горі. Вишняківна плаче.<br />
А ця мовчить. Об чим вона мовчить?</p>
<p>Такого ще не бачила Полтава.<br />
І суд такого ще не примічав,<br />
щоб той, кого потягнено до права,<br />
зневажив право та отак мовчав.</p>
<p>Заворушились лавники і райці:<br />
– Це ж всі закони підуть шкереберть!<br />
А справді, звідки у цієї здрайці<br />
така отрута, що вбива на смерть?</p>
<p>Дійшли до чого, сваримся навзаєм!<br />
Ніяк не можем рішення прийнять.<br />
То треба знать, чого іще не знаєм.<br />
То знаєм те, чого не треба знать.</p>
<p>– Крім того, ми вже так тут заморочені, –<br />
сказав суддя, – що ще не з’ясували,<br />
а чи були у неї в тому злочині<br />
помічники, чи пак компринципали?</p>
<p>То що ж ми будем думати-гадати,<br />
як і про це закон є акурат.<br />
Оскаржену на квестію віддати,<br />
і хай із нею поговорить кат.</p>
<p>Іван сказав: – Панове, це жорстоко.<br />
І Божі сльози не падуть з ікон?<br />
То де ж воно, всевидящеє око?!<br />
Це ж глухоаспідський закон!</p>
<p>– Та що це, люди? Дівчину на муки?! –<br />
Лесько як вийме шаблю з-під поли.<br />
Тоді Леськові заломили руки<br />
і до дверей із вряду повели.</p>
<p>Він тільки зблід і губу закусив,<br />
та так судейських з себе і струсив:<br />
– Ви, канцілюги, у чорнилі пальці,<br />
бумажне кодло, воло набивне,<br />
хватальники, в походах небувальці,<br />
кого взялись подужати… мене?!</p>
<p>Та навпростець, в єдиний плиг, спрожогу, –<br />
такого хлопця вдержати хіба? –<br />
поміж людей проклав собі дорогу,<br />
та по столу<br />
навідліг<br />
як вруба!</p>
<p>Суддя здригнувся. Одсахнувся натовп.<br />
Горбань охляв од чуба до халяв.<br />
Козак спітнів. Козацька шабла навпіл.<br />
А стіл стоїть. Так само, як стояв.</p>
<p>– Полковнику! Мечі оттакелецькі<br />
щербилися об шаблю об мою.<br />
Шоломи турські, панцирі шляхетські<br />
Лесько Черкес розрубував в бою!</p>
<p>Чому ж цього я розрубать не можу?! –<br />
Іван сказав: – Бо це, як світ, старе.<br />
Фортецю, певно, легше взять ворожу.<br />
А цього столу й шабля не бере.</p>
<p>(Вони з Леськом бували в битвах<br />
разом.<br />
Лесько утне ще штуку не одну.<br />
Він потім стане побратимом Разіна –<br />
Леськом Хромим. Загине на Дону).</p>
<p>І встав Пушкар. Обвів людей очима.<br />
Хустки, очіпки, свитки, жупани.<br />
І голова у нього над плечима<br />
була як вежа в шапці сивини.</p>
<p>Ще не старий. І славу мав, і силу.<br />
(Про нього потім думу іскладуть.<br />
Мине сім літ – і голову цю сиву<br />
Виговському на списі подадуть).</p>
<p>Пушкар сказав, що злочин – непрощенний.<br />
Карати треба, що там говорить.<br />
І так карати, щоби люд хрещений<br />
не мав за що судові докорить.</p>
<p>Закон є суть, тверда його основа.<br />
Для того він і звелений судам.<br />
Але оце як хочете, панове,<br />
а на тортури згоди я не дам!</p>
<p>Тоді ми, вряд, все зібраноє гроно,<br />
на ті слова схилившись і уваживши,<br />
підсудну на тортури не дали.</p>
<p>І правий суд продовжували далі,<br />
явивши в жилах зимну кров,<br />
так нібито нічого і не сталось.</p>
<p>Лесько ж Черкес за те, що бешкетує,<br />
пеню належну сплатить до шкатули.</p>
<p>…Сиділа Галя наче панська рожа.<br />
Іван сидів з похиленим чолом.<br />
Сказали райці: – Дійся воля Божа! –<br />
і запосіли місце за столом.</p>
<p>Суддя сказав:<br />
– Закони судочинства<br />
вагатися не дозволяють нам.<br />
Запобігавши, щоб такі злочинства<br />
не множились промежду християн,<br />
ми мусим вбивцю засудить до страти,<br />
як нам велить і право, і статут.<br />
І тільки спосіб – як її карати –<br />
предметом спору може бути тут.</p>
<p>Що скажуть райці, лавники і возний?<br />
Як це здається, пане войте, вам? –<br />
Підвівся Іскра, полковий обозний,<br />
син Остряниці Якова, Іван.</p>
<p>(Загине теж, в бою заживши слави,<br />
в недовгім часі після Пушкаря,<br />
вертаючи до попелу Полтави<br />
з посольства до московського царя).</p>
<p>Увесь блідий, аж під очима чорно.<br />
– Я прошу, люди, вислухать мене.<br />
Багато слів страшних тут наговорено.<br />
Ніхто не говорив про головне.</p>
<p>Я, може, божевільним тут здаюся.<br />
Ми з вами люди різного коша.<br />
Ця дівчина не просто так, Маруся.<br />
Це – голос наш. Це – пісня. Це – душа.</p>
<p>Коли в похід виходила батава, –<br />
її піснями плакала Полтава.</p>
<p>Що нам було потрібно на війні?<br />
Шаблі, знамена і її пісні.</p>
<p>Звитяги наші, муки і руїни<br />
безсмертні будуть у її словах.<br />
Вона ж була як голос України,<br />
що клекотів у наших корогвах!</p>
<p>А ви тепер шукаєте їй кару.<br />
Вона ж стоїть німа од самоти.<br />
Людей такого рідкісного дару<br />
хоч трохи, люди, треба берегти!</p>
<p>Важкий закон. І я його не зрушу.<br />
До цього болю що іще додам?<br />
Вона піснями виспівала душу.<br />
Вона пісні ці залишає нам.</p>
<p>Ще тільки вирок – і скінчиться справа.<br />
І славний рід скінчиться – Чураї.<br />
А як тоді співатиме Полтава?<br />
Чи сльози не душитимуть її?</p>
<p>Запала тиша, як в страшному сні,<br />
Горбань сказав:<br />
– Причому тут пісні?<br />
Вона ж на суд за інше зовсім ставлена.<br />
І потім, бачте, чутка є, ги-ги,<br />
що свідок цей – особа зацікавлена.<br />
Його слова не мають тут ваги.</p>
<p>Тоді ми, вряд, з пристойними особами<br />
дали сказати слово їй останнє, –<br />
чи має серця внутрішню гризоту<br />
і чи пред тим, як вирок наш почути,<br />
зронити хоче хоч сльозу покути?</p>
<p>Підсудна слізьми очі не зросила.<br />
І милосердя в права не просила.</p>
<p>З тих тоді рацій все дорозумівши<br />
і між собою радившись не раз,<br />
кондиціями права посполитого<br />
тоді такий ми винайшли наказ:</p>
<p>Ми, вряд, зіпершись на свідоцтва голі,<br />
в такий-то спосіб справа була рішена,<br />
що має бути карана на горлі,<br />
на шибениці, значиться, обвісшена.</p>
<p>Про це людей поштивих звідомляєм<br />
і на потомні вписуєм віки.<br />
Декрет печаттю нашою змоцняєм<br />
і підписом судейської руки.</p>

<div>




</div>

<p>***Розділ I. Частина 1.</p>
<p>Влітку 1658 року Полтава згоріла дощенту.<br />
Горіли солом’яні стріхи над Ворсклою.<br />
Плавились бані дерев’яних церков.<br />
Вітер був сильний. Полум’я гуготіло.<br />
І довго ще літав над руїнами магістрату<br />
легенький попіл<br />
спалених паперів –<br />
всіх отих книг міських Полтавських,<br />
де були записи поточних судових справ.<br />
Може, там була і справа Марусі Чурай?<br />
Може, тому і не дійшло до нас жодних свідчень про неї,<br />
що книги міські Полтавські “през войну,<br />
под час рабовання города,<br />
огнем спалени”?</p>
<p>А що, якби знайшлася хоч одна, –<br />
в монастирі десь або на горищі?<br />
Якби вціліла в тому пожарищі –<br />
неопалима – наче купина?</p>
<p>І ми б читали старовинний том,<br />
де писар вивів гусячим пером,<br />
що року Божого такого-то, і місяця такого-то, і дня,<br />
перед Мартином Пушкарем, полковником,<br />
в присутності Семена Горбаня,<br />
що був на той час війтом у Полтаві,<br />
перед суддею, Богом і людьми<br />
Чурай Маруся – на підсудній лаві,<br />
і пів-Полтави свідків за дверима.</p>
<p>І загула б та книга голосами,<br />
і всі б щось говорили не те саме.<br />
І чорні бурі пристрастей людських<br />
пройшли б над полем буковок хистких.</p>
<p>Тоді стара Бобренчиха, вдова,<br />
суду такі промовила б слова:</p>
<p>– Пане полковнику і пане войте!<br />
Ускаржаюся Богу і вам<br />
на Марусю,<br />
що вона, забувши страх Божий,<br />
отруїла сина мого Григорія.<br />
І втеди син мій Григорій наглою смертю вмер,<br />
на здоровлі перед тим не скорбівши,<br />
през отруєння і през чари бісовські.<br />
То вам, панове, правдиво, під сумлінням, кажу<br />
і людьми те освідчу.</p>
<p>Оскаржену Марусю Чураївну<br />
тоді суддя суворо запитав, –<br />
коли, чого і для якой причини<br />
таке незбожне діло учинила?</p>
<p>Але вона ні слова не сказала,<br />
усправедливлень жодних не дала,<br />
тілько стояла, яко з каменю тесана.</p>
<p>Тода громада загула прелюто:<br />
– Вона ж свій злочин визнала прилюдно!</p>
<p>Бо, як до Гриця, мертвого, припала,<br />
казала все – як зілля те копала,<br />
як полоскала, як його варила<br />
і як уранці Гриця отруїла.</p>
<p>Вона ж співала, наче голосила,<br />
на себе кари Божої просила.<br />
Співала так, як лиш вона уміла!<br />
А потім враз – неначе заніміла.</p>
<p>Тоді ми, вряд, упевнившись на ділі,<br />
що Гриць умер, отруєний, в четвер,<br />
предать землі звеліли до неділі,<br />
прийнявши справу криміналітер.</p>
<p>Убивницю ж, Марусю, до розправи<br />
скріпить в’язеням города Полтави.</p>
<p>Бобренчиха ж, та зацна удова,<br />
нехай на Бога в горі упова<br />
та настановить свідків, віри годних,<br />
не підозренних у проступствах жодних.<br />
Аби по правді свідчили про злочин,<br />
що тут убивці іншого нема,<br />
бо то не є ще доказ остаточний,<br />
якщо підсудна визнала сама.</p>
<p>На то ставши, Параска Демиха, в літах подейшлих,<br />
зізнала:<br />
– Єдну душу Богу ховаю, а було так.<br />
Недавненько, о півнях, вийшла я…<br />
– …трусити Левкову грушу, – підказав хтось.<br />
– Панове судді.<br />
Лесько Черкес мене на цноті змазує!</p>
<p>Тоді ми, вряд, казали-сьмо Черкесу і всім також<br />
особам принаявним, щоб мову свідкам не перебивали,<br />
понєваж будуть випхані із ратушу,<br />
а двері будуть взяті не скабу.</p>
<p>– Отож, кажу, недавненько, о півнях,<br />
коли я вийшла глянути знадвору,<br />
бо щось мені ускочило в димар, –<br />
дивлюсь: Грицько вертається додому.</p>
<p>Ізвідки б то? Ще й наче напідпитку.<br />
Якийсь такий, ніяк не вдягне свитку.<br />
То я й питаю, ми ж сусіди: – Гей,<br />
це де ж тебе так, хлопче, забарило?</p>
<p>– Та, чарку випив, там, в одних людей.<br />
Чогось так біля серця заварило.</p>
<p>Коли ж невдовзі чую – у Бобренків<br />
великий гвалт. То я туди городом.<br />
Лежить Грицько, увесь уже посинів,<br />
хрипить, здригає, роздирає ковнір.<br />
А я кажу Бобренчисі: ой кумо,<br />
ой кумо, це запитяна хвороба!<br />
І що ми вже Грицькові не робили, –<br />
вишіптували, терли, ізсилали,<br />
свячене зілля клали на потилицю,<br />
водою мили і переливали<br />
хоробу не бобренківського пса, –<br />
не помогло. Ще й щось таке балакав!<br />
Там хто стояв, то мало хто не плакав.</p>
<p>В таких походах куля обминала,<br />
не подолала вражеська рука,<br />
щоб де? аж дома! дівка підманула,<br />
струїла геть такого козака!<br />
І от лежить у гробі в чорнобривцях,<br />
на смерть убит. А тая чарівниця…</p>
<p>– Є докази, що це вона дала пиття?</p>
<p>– А хто ж би ще труїв Бобренка Гриця?<br />
Кому він ще так знівечив життя?</p>
<p>Тоді на вряд був ставлений Фесько,<br />
млинів дозорця скарбу військового,</p>
<p>що під боязню Божою признав:<br />
– Панове суд!<br />
Того я добре звісен.<br />
Як що не так, беру на душу гріх.<br />
Цю дівчину разів, мабуть, із вісім<br />
коло млина вночі я спостеріг.<br />
Над Ворсклою з небіжчиком стояла.<br />
Ну, тобто він ще був живий тоді.<br />
І що воно, гадаю, за проява –<br />
дві тіні, млин і місяць на воді.<br />
Мені-то що? На це ж нема заказу,<br />
стояння – діло добре загалом.<br />
А я таки чогось подумав зразу, –<br />
аж де зійшлись, чого б то за селом?<br />
А якось бачу – щось майнуло з греблі.<br />
Шубовснуло – аж зойкнула вода.<br />
А я ж туди і ніг не дотереблю.<br />
Ну, думаю, втопилась, от біда.<br />
То добре, що Іван тут нагодився<br />
та витяг із води напівживу.<br />
Бо там колись мій шурин утопився,<br />
то гибле місце, я й не допливу.</p>
<p>Суддя сказав: – Усе це прикро, справді,<br />
і ті млини, і втоплений шуряк.<br />
Але ж ми іншу розглядаєм справу –<br />
не як топилась, а труїла як.</p>
<p>Тож свідок мовив трохи не до діла.<br />
Тут треба чітко провести межу.</p>
<p>– То я же не бачив, як вона труїла.<br />
А як топилась, – бачив. То й кажу.</p>
<p>Тоді Бобренчиха становила інших осіб,<br />
числом сімнадцять,<br />
а з тих сімнадцяти має п’ять,<br />
котрі до присяги годні будуть.</p>
<p>Ну, ті сказали, що Маруся – відьма,<br />
що у Полтаві гіршої нема,<br />
що всі це знають, і по ній це видно,<br />
і що вона ж співала і сама:</p>
<p>“Котра дівчина чорні брови має,<br />
то тая дівчина усі чари знає”.</p>
<p>І то ж вона наврочила, нівроку,<br />
що покалічив Савку Саврадим.<br />
Уміє перекинутись в сороку,<br />
а то виходить з комина, як дим.</p>
<p>– Панове судді, я прошу пробачення, –<br />
сказав Горбань з паперами в руці. –<br />
З’ясую стисло свідкам звинувачення,<br />
щоб не збивали суд на манівці.</p>
<p>Козак Бобренко, на ім’я Григорій,<br />
єдиний син достойної вдови,<br />
котора зараз у такому горі,<br />
що не схилить не можна голови, –</p>
<p>чотири годи бувши у походах,<br />
ні в чим нагани жодної не мав.<br />
Був на Пиляві, і на Жовтих Водах,<br />
і скрізь, де полк Полтавський воював.</p>
<p>А це улітку повернувсь додому,<br />
в хазяйство, підупале за війну,<br />
і, як годиться хлопцю молодому,<br />
хотів ввести у дім собі жону.</p>
<p>Отож нагледів дівку, собі рівну,<br />
дізнавши, певно, що і він їй люб,<br />
Грицько посватав Галю Вишняківну,<br />
повзявши намір брати з нею шлюб.</p>
<p>Чурай Маруся, що його любила,<br />
любила, справді, вірно й давно,<br />
тоді його із ревнощів убила,<br />
підсипавши отруту у вино.</p>
<p>Чи це свідомо, чи під впливом хвилі,<br />
як не було, а з ревнощів – це сказ.<br />
Так стався злочин. Хлопець у могилі.<br />
І от стоїть убивниця пред нас.</p>
<p>Страшна, панове, приточилась справа.<br />
Хай стане совість на сторожі права!</p>
<p>Порадившись, звеліли ми пред вряд<br />
поставити Грицькову наречену.<br />
Тож Галя Вишняківна підійшла,<br />
була про все розпитана дискретно<br />
і лагідно, як молода особа,<br />
з уникненням подробиць, що могли б<br />
ще більше їй розвередити душу.</p>
<p>І теж вона признала під сумлінням, –</p>
<p>що так було, любилися ми з Грицем,<br />
побратись мали… мови не стає…<br />
Що він ходив до тої чарівниці,<br />
панове суд, то істина не є.<br />
Вона у нього розум відіймила,<br />
але було це не тепер, колись.<br />
А як вона була йому немила,<br />
то хто ж його присилує: женись!<br />
Вона ж, дурна, чогось була топилась,<br />
по тому ще й заслабла і злягла.<br />
А я кажу: чого ти причепилась?<br />
Чи ти його у власність набула?<br />
А він такий, що він брехать не буде.<br />
Грицько був чесний, не якийсь бабій.<br />
Він сам казав, що вже її забуде.<br />
У домі в нас він був уже, як свій.<br />
Оце увосень мали ми побратись.<br />
Помщаючись, пропала і сама.<br />
Вже тато наш і на весілля втратились,<br />
а Гриць умер… а Гриця вже нема…</p>
<p>– В такому разі будемо відверті, –<br />
сказав суддя, – бо тут не до прикрас.<br />
Чого ж тоді він в ніч своєї смерті<br />
таки у неї був, а не у вас?</p>
<p>Тоді Вишняк, жалосний за такую<br />
тяжку зневагу дому свойого,<br />
просив дочку не спитувати більше.<br />
І Галю спочутливо одвели</p>
<p>баби в бабинець, сплакану,<br />
понєваж<br />
при кождім ділі<br />
свій бабинець є.</p>
<p>Суддя поглянув не підсудну лаву:<br />
– Що скаже нам убивниця на се?</p>
<p>Вона ні слова не сказала праву.<br />
Стоїть. Мовчить. І дивиться. І все.</p>
<p>Тоді сама Бобренчиха, вдова,<br />
суду сказала у тії слова:</p>
<p>– Мовчить, бо стидно. Бачив Бог із неба.<br />
Я знаю все, так наче там була.<br />
В ту ніч вона сама його до себе,<br />
розпутниця, обманом затягла.</p>
<p>Яка стоїть, немов свята та Божа.<br />
Ото така вже вдача потайна.<br />
Бо на обличчя з янголами схожа,<br />
але в душі – то чистий сатана.</p>
<p>Якби я вам про неї розказала,<br />
що говорив про неї хто кому!<br />
Вона в Полтаві світу зав’язала<br />
хіба Грицькові тільки одному?!</p>
<p>І осінило раптом Горбаня:<br />
– А може, то було якесь дання?<br />
Якесь чар-зілля або привороти,<br />
і він не зміг його перебороти.<br />
Тому й зайшов од Галі до Марусі,<br />
улігши тій диявольській спокусі.<br />
А зілля річ, ви знаєте, капризна –<br />
тут воно чари, тут воно й трутизна.</p>
<p>Суддя сказав, що випадки були.<br />
Комусь колись чогось там підлили.<br />
Було це діло досить голосне,<br />
і сліз пролито більше як доволі.<br />
І все ж є щось не до кінця ясне:<br />
чи не було чиєї злої волі?</p>
<p>В цих справах поруч –<br />
правда і брехня.<br />
– Я, як суддя, вважаю особисто,<br />
чи це була отрута, чи дання,<br />
а в кожнім разі це було убивство.</p>
<p>Горбань сказав, що й сумніву нема.<br />
Звичайно, вбивство. Та іще й нецнота.<br />
Він, як Горбань, вважає зокрема:<br />
їй треба дьогтем вимазать ворота!</p>
<p>(Тут принагідно варто зауважити,<br />
що дьогтю він мав, справді, предостатньо,<br />
оскільки він, як виявилось потім,<br />
“з комори мєской потай дьоготь крав”,<br />
за що і був поставлений пред врядом.</p>
<p>А втім, і згодом він ще війтував.<br />
І вже аж гетьману Дем’яну Многогрішному<br />
уже аж на полковника Жученка<br />
устиг іще й “крамулку” довести).</p>
<p>Пушкар сказав, що так-то воно так.<br />
Не шануватись дівчині негоже.<br />
Але ж і з Гриця добрий був лайдак.<br />
Тут, товариство, дьоготь не поможе.</p>
<p>Бо незалежно, що то за пиття<br />
і що там мовить злість тисячоуста, –<br />
не хто ж, а він звів дівчину з пуття.<br />
І то була любов, а не розпуста.</p>
<p>Тоді вдова Бобренчиха озвалась:<br />
– Та вуха ж в’януть на таку олжу!<br />
Вона сама Грицькові нав’язалась.<br />
– В який би спосіб?<br />
– Зараз розкажу.</p>
<p>Було це, люди, на Петра Капусника,<br />
якраз на самий сонцеповорот.<br />
Я мала, люди, сина не розпусника.<br />
Він шанував і хату, і город.</p>
<p>Коли ж вона його причарувала,<br />
він як сказився, геть одбивсь од рук.<br />
Хай вам розкаже Процик Кулевара,<br />
Семен Капканчик і Ромашко Струк.</p>
<p>Він перестав ходить на вечорниці,<br />
не зачіпав дівчат і молодиць.<br />
А все ходив до тої чарівниці,<br />
недарма в річці топлять чарівниць.</p>
<p>Вона його однолітка, панове.<br />
Пора кебету мати на плечах.<br />
Я вже й варила зілля полинове,<br />
щоб мій Грицько від туги не зачах.<br />
А він – весь там! Якраз перед походом<br />
не спалося мені, як на біду.<br />
Грицько устав та шась поза городом.<br />
А я тихенько назирці іду.</p>
<p>Отож спинилась по той бік цибулі.<br />
А там вже луг, роздолля для бджоли.<br />
Стою собі та й думаю: а дулі,<br />
щоб ви мене круг пальця обвели.</p>
<p>Взувачки мала, постільці свинячі,<br />
щоб не шамтіло – шерстю до гори.<br />
Трава ж мнякенька…<br />
Коли щось манячить<br />
од Чураїв, тоди, в осокори.<br />
А вечір темний. Хмари як повісма.<br />
Гора шумить… Було перед дощем.<br />
Вона ж на шиї так йому й повисла! –<br />
то я собі й засіла за кущем.</p>
<p>Хтось засміявся якось недоречно.<br />
Мартин Пушкар бровою ворухнув:<br />
– Вчинили ви, сказати б, нестатечно.<br />
Який вас біс на тоє подоткнув?</p>
<p>– У мене син одинчичок, панове,<br />
і запечалля на душі одне,<br />
одна у серці шпичечка тернова, –<br />
не дай же Бог, у прийми дремене!</p>
<p>– Ну, добре, як воно вам ув охоту,<br />
то діло ваше, хоч воно і гріх.<br />
Ви, мати, знавши отаку нецноту,<br />
чого тоді ж не розлучили їх?</p>
<p>– Щоб у заміжніх погубив підметки?<br />
Чи, як чернець, скоромився мирським?<br />
Чи щоб пішов до Таці Кисломедки,<br />
котра тягалась бозна-де і з ким!</p>
<p>Тут як підскочить Таця, як змережить,<br />
шумка спідниця з десяти аршин:<br />
– Орихно, трясця мене держить!<br />
Ти хоч на мене, суко, не бреши!</p>
<p>– Це я брешу?! Особи урядові,<br />
та хай же Бог усю мене, як є,<br />
як щось отут збрехала я судові,<br />
і на душі й на тілі обіб’є!<br />
Я прошу о святую справедливіть!</p>
<p>Вдові звеліли сісти й не клясти.<br />
А Таці за губи неповстягливість<br />
два хунти воску в церкву принести.</p>
<p>Насилу втихомирилась кобітка.<br />
По тому був припозваний за свідка<br />
Семен Капканчик, хлопець непитущий,<br />
з котрим Грицько був приятель найдужчий.</p>
<p>Звеліли ми Капканчику Семену<br />
казать судові правду нестеменну.<br />
І він казав:<br />
– Тут кожен щось говоре.<br />
Вже той Грицько чутками так обріс.<br />
Ну, бо кому якого батька горе?<br />
Чужа душа – то, кажуть, темний ліс.</p>
<p>Ось тут і суд на тому зупинився,<br />
що знали ж всі, і Галя не глуха,<br />
що сватав ту, а в тої опинився.<br />
А хто із нас, як кажуть, без гріха?</p>
<p>Це як у пісні:</p>
<p>“Ой у полі три криниченьки.<br />
Любив козак три дівчиноньки,<br />
чорнявую та білявую,<br />
ще й рудую препоганую”.<br />
І було йому дуже сутужно.<br />
Рудої, правда, не було.<br />
Була чорнява та білява.<br />
Смалив до двох,<br />
то й попалив халяви.</p>
<p>А тра було порвати все на ділі,<br />
та ще з півгоду виждати тоді.<br />
То це б сиділи в Гальки на весіллі,<br />
а не отут балакали в суді.</p>
<p>Загомоніли люди, закивали, –<br />
що там казати, всі парубкували.<br />
І всім усе зробилося ясне,<br />
хтось і слівце сказав уже масне.</p>
<p>Тоді устала мати, Чураїха,<br />
і сказала так:<br />
– Пане Пушкарю, полковнику полтавський,<br />
а добродію наш!</p>
<p>Що вам маю сказати? Спасибі людям за тишу.<br />
Он сидить писар, Туранський Ілияш.<br />
Хай він мої сльози запише.</p>
<p>Чужа душа – то, кажуть, темний ліс.<br />
А я скажу: не кожна, ой не кожна!<br />
Чужа душа – то тихе море сліз.<br />
Плювати в неї – гріх тяжкий, не можна.</p>
<p>І чим же, чим ви будете карати<br />
моє смутне, зацьковане дитя?<br />
Чи ж вигадає суд і магістрати<br />
страшнішу кару, ніж таке життя?!</p>
<p>Ви грамотні. Ви знаєте латину.<br />
За крок до смерті, перед вічним сном,<br />
одного прошу:<br />
у мою дитину<br />
не кидайте словами, як багном!</p>
<p>Притихли люди, знітилися свідки,<br />
сльозина блисла у якоїсь тітки.</p>
<p>Відтак, уже не ставлений ніким,<br />
прийняв присягу Шибилист Яким.</p>
<p>– Даруйте… я… незвичка промовляти…<br />
Хотів сказати річ іще таку:<br />
Марусю знаю ще із немовляти<br />
і Гриця знаю ще у сповитку.</p>
<p>Он там сидить та бідна Чураїха.<br />
Чи на суді була вона коли?<br />
Проз їхній двір тоді я саме їхав,<br />
коли Грицька на цвинтар повезли.</p>
<p>Чи рвала мати так на собі коси,<br />
як задзвонили по його душі?<br />
Та він же їй як рідний син і досі,<br />
у них і виріс там на шпориші.</p>
<p>Вона ж свою дитину годувала<br />
та вже й сусідську бавила, чужу.<br />
Бобренчиха ж тим часом воювала –<br />
за курку, за телицю, за межу.</p>
<p>Все ніколи. То в них і повелося:<br />
сьогодні ситий, бо учора їв.<br />
То те дитя й на ноги зіп’ялося,<br />
і розуму дійшло у Чураїв.</p>
<p>Коли ж у Гриця вибилось навусся<br />
і Чураївна стала на порі,<br />
то полюбилась хлопцеві Маруся, –<br />
могли б лише радіти матері.</p>
<p>Воно на те й заходилось спочатку.<br />
Грицько пішов тим часом у похід.<br />
Попідростали верби і дівчатка, –<br />
про це в суді, можливо б, і не слід, –</p>
<p>але ж Маруся так його чекала,<br />
такі літа одна перебула!<br />
Нікому ні руки не шлюбувала,<br />
ані на кого й оком не вела.</p>
<p>Грицько ж, він міряв не тією міркою.<br />
В житті шукав дорогу не пряму.<br />
Він народився під такою зіркою,<br />
що щось в душі двоїлося йому.</p>
<p>Від того кидавсь берега до того.<br />
Любив достаток і любив пісні.<br />
Це як, скажімо, вірувати в Бога<br />
і продавати душу сатані.</p>
<p>– Хай Бог почує сльози удовині! –<br />
Бобренчиха зайшлася від ридань.<br />
– Панове суд! Я вірю цій людині, –<br />
сказав Пушкар.<br />
І втрутився Горбань:<br />
– А чим довір’я ваше обгрунтоване?<br />
Ведете суд на хибну колію.</p>
<p>– У мене, пане, слово не куповане,<br />
і я його не продаю.</p>
<p>А хто тут, може, хоче хабаря,<br />
то хай мені подивиться у вічі.</p>
<p>– Панове!<br />
До Мартина Пушкаря<br />
тут посланець прибув із Січі.</p>
<p>…Ввійшов, як грім, обвітрений з дороги.<br />
Віддав чолом і мовив хрипкувато:<br />
– Полковнику, вам лист від кошового.<br />
– Гаразд. Сідай. Спочинь з дороги, брате.<br />
Якісь новини?<br />
– Обступає ворог.<br />
Богдан козацтво стягує під Білу.<br />
Потрібна поміч. І потрібен порох.<br />
Потоцький йде назустріч Радзивіллу.</p>
<p>Зірвав полковник повагом печатку.<br />
І поки він листа того читав,<br />
той посланець обговтався спочатку<br />
і тих, поближчих, райців запитав:</p>
<p>– Ну, як тут, мирно? Пишемо папери,<br />
язик зломивши на судейський штиб?</p>
<p>Зітхнули райці. Обізвався первий:<br />
– Та тут таке! Козак у нас погиб.</p>
<p>– Погиб? Козак? То що у вас в Полтаві?<br />
Облога? Зрада? Засідка? Бої?<br />
– Та ні. Маруся. Он сидить на лаві.<br />
Струїла хлопця. Судимо її.</p>
<p>Той засміявся: – Отакої к бісу.<br />
Під Білу Церкву стягнуто полки.<br />
Палає Київ, знищено Триліси.<br />
У вас же он як гинуть козаки!</p>
<p>Тай бій. Там смерть. Там зламано границі.<br />
Людей недохват. Ллється наша кров.<br />
А тут – погиб… У вас ще на спідниці<br />
не перешили ваших коругов?</p>
<p>– У вас, у нас. Ви Січ, а ми Полтава.<br />
У вас права, ми ж – охоронці права.<br />
У вас за вбивство кара там яка? –<br />
Козак сказав:<br />
– А проста. Як по злобі<br />
козак уб’є, не дай Бог, козака, –<br />
живого з мертвим ув одному гробі!<br />
– А тут, бач, інше. Тут все навпаки.<br />
Погиб козак од женської руки.</p>
<p>– Домарики, така у вас і смерть.<br />
Безславно вмер, а кажете: убито.<br />
А запорожці – люди без круть-верть,<br />
все кажуть щиро на своє копито.<br />
Якби ми ремигали, як воли,<br />
якби ми так чесали язиками,<br />
то вже б давно Вкраїну віддали,<br />
не мавши часу бути козаками.</p>
<p>Ця дівчина… Обличчя, як з ікон.<br />
І ви її збираєтесь карати?!<br />
А що, як інший вибрати закон, –<br />
не з боку вбивства, а із боку зради?</p>
<p>Ну, є ж про зраду там які статті?<br />
Не всяка ж кара має буть незбожна.<br />
Що ж це виходить? Зрадити в житті<br />
державу – злочин, а людину – можна?!</p>
<p>Суддя сказав: – Знаскока тут не мона.<br />
Тут, запорожче, треба Соломона.</p>
<p>Козак сказав: – Замудрувались ви.<br />
Тут треба тільки серця й голови.</p>
<p>Тоді у вряді почалась незгода.<br />
Той каже так, а той іще інак.<br />
Лесько сказав: – Кого в цім ділі шкода,<br />
так це Івана Іскру. То – козак.<br />
Таке нещастя хоч кого знеможе.<br />
Це ж можна тут рішитися ума.<br />
Любив же він Марусю, не дай Боже!<br />
Тепер сидить, лиця на нім нема.</p>
<p>У свідки більш ніхто не зголосився.<br />
Суддя пождав, щоб гамір трохи змовк.<br />
Полковник встав, в судді перепросився,<br />
бо мав на Білу готувати полк.<br />
Посунув трохи війта і бурмистра.<br />
Поспільство розступилось на аршин.<br />
І вийшли вдвох. За ними вийшов Іскра.<br />
І ще там дехто з полкових старшин.</p>
<p>На другий день, в годину зегарову,<br />
суд приступив до вислухання знову.<br />
Сказавши Чураївні, щоб вона,<br />
оскаржена, то значить, сторона,<br />
настановила свідків, віри годних,<br />
не підозренних у проступствах жодних.</p>
<p>Бо ми-сьми, вряд, ведлуг закону чиним,<br />
о справедливість дбаючи одну,<br />
що, може, є які-небудь причини,<br />
котрі її пом’якшують вину.</p>
<p>Вона й від цього, вбивця, ти диви,<br />
відмовилась хитанням голови.<br />
І це було нам доказом яскравим –<br />
не мала що сказати перед правом.</p>
<p>Тоді, зачувши отакі слова,<br />
не бувши свідком ставлена позатим,<br />
Ящиха Балаклійська Кошова<br />
освідчила:<br />
– Я маю що сказати!</p>
<p>У мене дома діточки малії.<br />
Мій муж поліг в боях у Приазов’ю.<br />
А я прийшла сюди аж з Балаклії,<br />
хоч я людина вже не при здоров’ю.<br />
Отож скажу відкрито і вселюдно.<br />
Буває всяко, доля – не черінь.<br />
Любов – це, люди, діло неосудне.<br />
По всі віки. Во вік віків. Амінь.</p>
<p>У Горбаня самі стенулись плечі:<br />
– Ото жінок і не пускають в Січ.<br />
Сказали ви, Ящихо, нездоречі.<br />
Даремно ви убовтнулися в річ.</p>
<p>– Вже стільки літ суддюю у Полтаві, –<br />
сказав суддя. – Чимало бачив справ.<br />
Сиділи всякі в мене тут на лаві,<br />
халепи я такої ще не мав.</p>
<p>По тому встав, на стіл руками сперся:<br />
– Тут говорили свідки й очевидці.<br />
По вислуханню всіх цих контроверсій<br />
суд має перейти до пропозицій.<br />
Хоч тут думки були навпереміну,<br />
та суд стоїть на вірному сліду.<br />
Хто має мисль яку-небудь одмінну,<br />
нехай про це зголоситься суду.</p>
<p>Мовчали всі.<br />
Не зголосився жодний.<br />
У книзі писар буковки низав.<br />
Пушкар, полковник, яко віри годний,<br />
которий ставши, так ото сказав:</p>
<p>– Панове судді! Важко розібрати,<br />
що і до чого, як воно було.<br />
Нехай простить і та, і друга мати,<br />
а їхні діти учинили зло.<br />
Грицько зцурався дівчини такої!<br />
Доп’яв біди, земля йому пером.<br />
Такої кривди парубок накоїв,<br />
що не могло це скінчитись добром.<br />
Але ж, мабуть, ми правди не зурочим,<br />
що світ вже так замішаний на злі,<br />
що як платити злочином за злочин,<br />
то як же й жити, люди, на землі?<br />
Людській душі цей злочин осоружний,<br />
Не виправдання навіть і любов.<br />
Дожитися, щоб так погиб хорунжий,<br />
що ніяк похилити хоругов!<br />
І хто ж убив хорунжого? Дівчина!<br />
А як по ньому тужить! Як вдова.<br />
Он подивіться. Є ж якась причина.<br />
То вже стоїть людина нежива.<br />
Страшне це діло, діло небуденне.<br />
А всі почути вирока спішать.<br />
Воно, скажу вам, легше, як на мене,<br />
діла у битвах шаблею рішать.</p>
<p>Отаман Гук гукнув тоді, що справді<br />
судити треба дівчину по правді.</p>
<p>Тоді Горбань сказав йому до ока<br />
і всіх незгодних так ото згромив:<br />
– Панове судді! Правда одинока.<br />
А правда в тому – хто кого убив.<br />
Гук відповів: – Не треба забувати,<br />
хто кого зрадив, хто кого терзав.<br />
А правда, пане, слово більмувате.<br />
Воно не бачить, хто його казав.</p>
<p>Горбань відмовив: – У такому разі<br />
ми різні правди маєм на увазі.<br />
Той тягне вліво, інший гне управо.<br />
А є одне, і так вже іспокон:<br />
статут Литовський, Магдебурзьке право,<br />
панове судді, – це для нас закон!</p>
<p>– Що скажуть райці? –<br />
Райці – безглагольні.<br />
– Порадили, – суддя сказав тоді. –<br />
Таким, которі дуже сердобольні,<br />
панове суд, не місце у суді.</p>
<p>Чотири рази ми отут збирались.<br />
Достойні свідки питані від нас.<br />
А як труїла, ще не розібрались.<br />
І мусим слушний видати наказ.</p>
<p>Вона мовчить, убийниця. Тим паче.<br />
Це треба теж до справи долучить.<br />
Бо мати в горі. Вишняківна плаче.<br />
А ця мовчить. Об чим вона мовчить?</p>
<p>Такого ще не бачила Полтава.<br />
І суд такого ще не примічав,<br />
щоб той, кого потягнено до права,<br />
зневажив право та отак мовчав.</p>
<p>Заворушились лавники і райці:<br />
– Це ж всі закони підуть шкереберть!<br />
А справді, звідки у цієї здрайці<br />
така отрута, що вбива на смерть?</p>
<p>Дійшли до чого, сваримся навзаєм!<br />
Ніяк не можем рішення прийнять.<br />
То треба знать, чого іще не знаєм.<br />
То знаєм те, чого не треба знать.</p>
<p>– Крім того, ми вже так тут заморочені, –<br />
сказав суддя, – що ще не з’ясували,<br />
а чи були у неї в тому злочині<br />
помічники, чи пак компринципали?</p>
<p>То що ж ми будем думати-гадати,<br />
як і про це закон є акурат.<br />
Оскаржену на квестію віддати,<br />
і хай із нею поговорить кат.</p>
<p>Іван сказав: – Панове, це жорстоко.<br />
І Божі сльози не падуть з ікон?<br />
То де ж воно, всевидящеє око?!<br />
Це ж глухоаспідський закон!</p>
<p>– Та що це, люди? Дівчину на муки?! –<br />
Лесько як вийме шаблю з-під поли.<br />
Тоді Леськові заломили руки<br />
і до дверей із вряду повели.</p>
<p>Він тільки зблід і губу закусив,<br />
та так судейських з себе і струсив:<br />
– Ви, канцілюги, у чорнилі пальці,<br />
бумажне кодло, воло набивне,<br />
хватальники, в походах небувальці,<br />
кого взялись подужати… мене?!</p>
<p>Та навпростець, в єдиний плиг, спрожогу, –<br />
такого хлопця вдержати хіба? –<br />
поміж людей проклав собі дорогу,<br />
та по столу<br />
навідліг<br />
як вруба!</p>
<p>Суддя здригнувся. Одсахнувся натовп.<br />
Горбань охляв од чуба до халяв.<br />
Козак спітнів. Козацька шабла навпіл.<br />
А стіл стоїть. Так само, як стояв.</p>
<p>– Полковнику! Мечі оттакелецькі<br />
щербилися об шаблю об мою.<br />
Шоломи турські, панцирі шляхетські<br />
Лесько Черкес розрубував в бою!</p>
<p>Чому ж цього я розрубать не можу?! –<br />
Іван сказав: – Бо це, як світ, старе.<br />
Фортецю, певно, легше взять ворожу.<br />
А цього столу й шабля не бере.</p>
<p>(Вони з Леськом бували в битвах<br />
разом.<br />
Лесько утне ще штуку не одну.<br />
Він потім стане побратимом Разіна –<br />
Леськом Хромим. Загине на Дону).</p>
<p>І встав Пушкар. Обвів людей очима.<br />
Хустки, очіпки, свитки, жупани.<br />
І голова у нього над плечима<br />
була як вежа в шапці сивини.</p>
<p>Ще не старий. І славу мав, і силу.<br />
(Про нього потім думу іскладуть.<br />
Мине сім літ – і голову цю сиву<br />
Виговському на списі подадуть).</p>
<p>Пушкар сказав, що злочин – непрощенний.<br />
Карати треба, що там говорить.<br />
І так карати, щоби люд хрещений<br />
не мав за що судові докорить.</p>
<p>Закон є суть, тверда його основа.<br />
Для того він і звелений судам.<br />
Але оце як хочете, панове,<br />
а на тортури згоди я не дам!</p>
<p>Тоді ми, вряд, все зібраноє гроно,<br />
на ті слова схилившись і уваживши,<br />
підсудну на тортури не дали.</p>
<p>І правий суд продовжували далі,<br />
явивши в жилах зимну кров,<br />
так нібито нічого і не сталось.</p>
<p>Лесько ж Черкес за те, що бешкетує,<br />
пеню належну сплатить до шкатули.</p>
<p>…Сиділа Галя наче панська рожа.<br />
Іван сидів з похиленим чолом.<br />
Сказали райці: – Дійся воля Божа! –<br />
і запосіли місце за столом.</p>
<p>Суддя сказав:<br />
– Закони судочинства<br />
вагатися не дозволяють нам.<br />
Запобігавши, щоб такі злочинства<br />
не множились промежду християн,<br />
ми мусим вбивцю засудить до страти,<br />
як нам велить і право, і статут.<br />
І тільки спосіб – як її карати –<br />
предметом спору може бути тут.</p>
<p>Що скажуть райці, лавники і возний?<br />
Як це здається, пане войте, вам? –<br />
Підвівся Іскра, полковий обозний,<br />
син Остряниці Якова, Іван.</p>
<p>(Загине теж, в бою заживши слави,<br />
в недовгім часі після Пушкаря,<br />
вертаючи до попелу Полтави<br />
з посольства до московського царя).</p>
<p>Увесь блідий, аж під очима чорно.<br />
– Я прошу, люди, вислухать мене.<br />
Багато слів страшних тут наговорено.<br />
Ніхто не говорив про головне.</p>
<p>Я, може, божевільним тут здаюся.<br />
Ми з вами люди різного коша.<br />
Ця дівчина не просто так, Маруся.<br />
Це – голос наш. Це – пісня. Це – душа.</p>
<p>Коли в похід виходила батава, –<br />
її піснями плакала Полтава.</p>
<p>Що нам було потрібно на війні?<br />
Шаблі, знамена і її пісні.</p>
<p>Звитяги наші, муки і руїни<br />
безсмертні будуть у її словах.<br />
Вона ж була як голос України,<br />
що клекотів у наших корогвах!</p>
<p>А ви тепер шукаєте їй кару.<br />
Вона ж стоїть німа од самоти.<br />
Людей такого рідкісного дару<br />
хоч трохи, люди, треба берегти!</p>
<p>Важкий закон. І я його не зрушу.<br />
До цього болю що іще додам?<br />
Вона піснями виспівала душу.<br />
Вона пісні ці залишає нам.</p>
<p>Ще тільки вирок – і скінчиться справа.<br />
І славний рід скінчиться – Чураї.<br />
А як тоді співатиме Полтава?<br />
Чи сльози не душитимуть її?</p>
<p>Запала тиша, як в страшному сні,<br />
Горбань сказав:<br />
– Причому тут пісні?<br />
Вона ж на суд за інше зовсім ставлена.<br />
І потім, бачте, чутка є, ги-ги,<br />
що свідок цей – особа зацікавлена.<br />
Його слова не мають тут ваги.</p>
<p>Тоді ми, вряд, з пристойними особами<br />
дали сказати слово їй останнє, –<br />
чи має серця внутрішню гризоту<br />
і чи пред тим, як вирок наш почути,<br />
зронити хоче хоч сльозу покути?</p>
<p>Підсудна слізьми очі не зросила.<br />
І милосердя в права не просила.</p>
<p>З тих тоді рацій все дорозумівши<br />
і між собою радившись не раз,<br />
кондиціями права посполитого<br />
тоді такий ми винайшли наказ:</p>
<p>Ми, вряд, зіпершись на свідоцтва голі,<br />
в такий-то спосіб справа була рішена,<br />
що має бути карана на горлі,<br />
на шибениці, значиться, обвісшена.</p>
<p>Про це людей поштивих звідомляєм<br />
і на потомні вписуєм віки.<br />
Декрет печаттю нашою змоцняєм<br />
і підписом судейської руки.</p>
<p>***</p>

<div></div>