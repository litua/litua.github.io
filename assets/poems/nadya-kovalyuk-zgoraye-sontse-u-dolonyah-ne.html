Надя Ковалюк – Згорає сонце у долонях неба…<p>Згорає сонце у долонях неба,<br />
Вже ніч сплітає зоряні вінки.<br />
Ти знаєш,він у мене – те, що треба,<br />
І все б – нічого, але він – не ти…</p>
<p>Чия вина у тім, що так буває?<br />
Будуй мости хоч до самих зірок,<br />
Кохання або є, або немає,<br />
Це те, що не поділиться на трьох.</p>
<p>Здається, я не вмію вже кохати,<br />
Бо після тебе – все іде не так.<br />
В моїй колоді погубились карти<br />
І всі тузи – тепер в твоїх руках.</p>

<div>




</div>

<p>Він – те, що треба, та цього замало,<br />
Бо все – від серця, як ти не крути.<br />
Я так і не змогла, не покохала.<br />
Бо все б – нічого… Але він – не ти…</p>
<p>автор: <strong><a href="http://onlyart.org.ua/?page_id=31008">Надя Ковалюк</a></strong></p>
<p></p>

<div></div>