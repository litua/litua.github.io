Андрій Любка – Нірвана<p>За старою традицією,<br />
Про своїх колишніх жінок говорю, наче про мертвих :<br />
Або добре, або ніяк.<br />
Саме тому вкрай мало про них говорю,<br />
Акцентуючи увагу на інших речах.<br />
Наприклад, на досить стабільному розкладі<br />
Авіарейсів довжиною в понад тисячу кеме,<br />
Хоча не зовсім розумію як<br />
Можна вимірювати повітря, невже насправді<br />
Янголи тільки тим і займаються, що біжать на<br />
Короткі дистанції, часом це біг з перешкодами,<br />
Бо потрібно перестрибувати хмари, трупи птахів,<br />
Розчавлених випадковими боїнгами,<br />
Цілі зграї людських душ, котрі блукають у міжчассі.<br />
У коротких перервах між цим марафонським бігом,<br />
Янголи разом з метеликам збирають квітковий пил,<br />
Вдихають його з такою насолодою, ніби це клей,<br />
Ніби це нікотин дійсності, ніби дихати це і є сенс життя.<br />
Тим часом справжнім сенсом нашого животіння<br />
Є розмови, довга артикуляція звуків, азбука Морзе<br />
Горла, янголи ж думають, що мова створена для читання Біблії<br />
Вони кажуть:</p>

<div>




</div>

<p>грішники, блядь, ви забули про пекло,<br />
Ваші вени проступають на шкірі, наче старі фрески у храмах,<br />
Викиньте свої серця, викиньтеся з вікна, авіарейси до Бога<br />
Відвезуть вас за місцем призначення, покиньте<br />
Ваші розмови, ваші коліна для того, щоб на них стояти, чуєте,<br />
Грішники Аве Марію у ваших барабанних перетинках, відчуваєте,<br />
Як пульсує велике серце голуба у ваших скронях, грішники,<br />
блядь, візьміться за розум, бо порох ви і в порох повернетесь,<br />
амінь, грішники.</p>
<p>Бомжі у вологих підвалах падають на коліна і<br />
Починають хреститися, далі читають Біблію вголос, гаряча<br />
Вода тече каналізаційними трубами, на них приходить спасіння,<br />
Сильним і світлим ударом легких наркотиків і алкоголю глушить свідомість.<br />
І приходить нірвана, Господи.</p>
<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>