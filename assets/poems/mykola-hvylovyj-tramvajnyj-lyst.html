<strong>Микола Хвильовий – Трамвайний лист</strong>
<p><strong>І</strong></p>
<p>Поспішала кудись на мітинг,<br />
вже смеркало і люкси цвіли,<br />
і здавалось: в далекім столітті<br />
недалеко трамвай плив.<br />
Погасала прозора осінь,<br />
і бадьоро дзвенів крок.<br />
Я чомусь одкидала коси<br />
й почувала: бунтує кров.<br />
Повернула до трамвая круто,<br />
раптом стала: що таке?<br />
На ганку стоїть не кондуктор,<br />
а мій милий зняв кашкет.<br />
Так і кинулась я на східці…<br />
Але ні, то був не ти:<br />
мій коханий ще більш білолиций,<br />
мій коханий ще більш молодий.<br />
— Прошу квиток? — Нате! —<br />
я сказала (народ шумів)<br />
і поставила раптом дату<br />
— на листі — тобі.<br />
Пишу на коліні, в вагоні<br />
(кондуктор знов пройшов), —<br />
туди, на твої льони,<br />
де ти кажеш — «так хорошо».<br />
Пишу я тобі про радість,<br />
про вечірній присмерк в огнях<br />
(і до речі: без тебе грати<br />
розлетілися в два дня),<br />
я побачила східний город<br />
і японські вітрини крамниць.<br />
Це далеко краще за море<br />
і твої вечорниці.<br />
Така логіка тих, що мріють<br />
про сади химер в цвіту:<br />
коли треба, то зробиш з повії<br />
кабріолети золотих дум.<br />
Така логіка тих, що знають,<br />
як за смертю йде життя:<br />
це ж вони золотими снами<br />
прозаїчні болота мутять.<br />
Отже, друже, пишу в вагоні<br />
під духмяний електричний шум<br />
і плюю на твої льони, —<br />
це від серця тобі кажу.<br />
Зараз трамвай підходить<br />
до стоянки (горить ліхтар).<br />
…між іншим: попала в боти<br />
на центральній станції вода…<br />
Задзвенів, підлетів, зупинився,<br />
виходять, входять, ідуть,<br />
і здається, що все це сниться,<br />
що я в прекраснім бреду.<br />
Звякнув різко дзвоник,<br />
мій кондуктор: — Ваш квиток…<br />
Тоді знову виринає й тоне<br />
вечірніх годин манто.</p>
<p><strong>II</strong></p>

<div>




</div>

<p>Ти писав мені: що то буде,<br />
коли завагітнію я…<br />
Але це ж, мій коханий, будень,<br />
сірий, нудний яв.<br />
Твого сина (дочку, може?)<br />
однесу я в третій інтернат,<br />
а ти пришли мені кошик<br />
виноградного вина.<br />
Буду така вдячна,<br />
цим і забудемо нашу связь.<br />
Слово честі: за тим не плачу,<br />
що ти мене взяв.<br />
А з тієї полинної ночі,<br />
коли в стрісі стримів молодик,<br />
зараз тільки темні клоччя,<br />
що летять сюди й туди.<br />
Все забула, бо треба забути,<br />
як не бачу й зруйнований млин:<br />
це була узамітна сутінь<br />
і під нею — вдвох — ми.<br />
Пам’ятаєш «часи пантеїзму»<br />
на могилах (оселі, ріка).<br />
Я дала тобі душу чисту,<br />
коли ти мене там погукав.<br />
А що далі? Абстракція — тільки,<br />
голубої тоски вага…<br />
Я і досі чую крики,<br />
ти до мене: «ага! ага!»<br />
Пам’ятаєш мої розмови<br />
про комуну загірних людей?<br />
Ти тоді позіхав від утоми<br />
і казав: «не те! не те!»<br />
І тоді я пішла від тебе<br />
і до тебе вже не прийду,<br />
бо ніколи серед степу<br />
Не найду свою мету.</p>
<p><strong>III</strong></p>
<p>Скоро станція, там вилізати,<br />
і спішу я кінець найти…<br />
Я працюю тепер у Раді<br />
і цікавлюсь, де ж — ти?<br />
Ти питаєш, чи я марксистка?<br />
Не скажу тобі: «так, така»…<br />
Комунарка я… щось близько…<br />
як ти кажеш,<br />
біля державного пайка.<br />
І тебе уявляю зараз,<br />
як — порожній гнилий смішок,<br />
і не дивно: ти ж жив на базарі<br />
і від мене давно одійшов.<br />
А втім, я забігла далеко,<br />
не про це я хотіла сказать.<br />
(От і маєш: жодної спеки,<br />
а пройшла така гроза!)<br />
Мій кондуктор біля мене знову,<br />
та не в ньому справа, кажу:<br />
я нарешті найшла те слово,<br />
що родив його буйний шум.<br />
Це, власне, не слово — легенда.<br />
Прекрасна легенда з легенд.<br />
Її розказав мені Тенда,<br />
в перекладі (з скіфської) Генд.<br />
Про синій вечірній город,<br />
де вічно кричить муедзин,<br />
що в нім мінарети — гори,<br />
що в нім, як симфонія, дзвін.<br />
Найшла, хоч і довго шукала,<br />
ці сині оселі міські…<br />
І там, де блукають шакали,<br />
я вже бачу вітчизни ескіз.<br />
Геніальне азіатське місто<br />
(без бруду, без повій, без брехні).<br />
У ніч засурмить вісті,<br />
що гряде останній гнів.<br />
. . . . . . . . . . . . . . .<br />
Тепер бачиш моє лихо,<br />
це не лихо — сміх один…<br />
Не турбуйся, що під серцем тихо<br />
повернувся твій син.<br />
Йому ліжко найду в інтернаті,<br />
та тобі от вже місця нема…<br />
Тисну руку. Прощай, мій завзятий,<br />
проживу я й сама.</p>
<p><strong>IV</strong></p>
<p>Трамвай зупинився. Досить.<br />
Кондуктор у присмерку зник…<br />
Мене зустрічає не осінь,<br />
а тільки осінні сни.</p>

<div></div>