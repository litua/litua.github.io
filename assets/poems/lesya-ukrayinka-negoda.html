<strong>Леся Українка – Негода</strong>
<p>В темний вечір сиджу я в хатині;<br />
Буря грає на Чорному морі…</p>
<p>Гомін, стогін, квиління пташині,<br />
Б’ється хвиля, як в лютому горі.</p>
<p>Там на березі мріє кідками<br />
Морський човен, розбитий, нужденний,</p>
<p>Наче звір, що в пустині пісками<br />
Його вихор засипав південний;</p>
<p>Мов у неба рятунку благають<br />
Ті останки сумні, нещасливі,</p>
<p>А з туману на них набігають<br />
Грізні, люті вали білогриві.</p>
<p>Вдарить вал і гукне, мов з гармати,<br />
Скрізь по березі гук залунає;</p>
<p>Хоче море човна розламати,<br />
Трощить, ломить, піском засипав.</p>
<p>Сильне море! Нащо стільки сили?<br />
Тільки стогін відповідь на неї.</p>
<p>Краще б хвилі вже разом покрили<br />
Тую здобич потуги твоєї.</p>
<p>Коли ж треба тобі, сильне море,<br />
Десь подіть свою силу напрасну, –</p>

<div>




</div>

<p>Обернись на се поле просторе,<br />
Затопи сю країну нещасну!</p>
<p>Як розбитий човен безталанний<br />
Серед жовтих пісків погибає,</p>
<p>Так чудовий сей край богоданний<br />
У неволі в чужих пропадає.</p>
<p>Наче кінь степовий, вільний, дикий,<br />
Що в пісках у пустині вмирає:</p>
<p>Захопив його вихор великий,<br />
Кінь упав і в знесиллі конає.</p>
<p>В ньому серце живеє ще б’ється,<br />
В ньому кров не застигла живая,</p>
<p>А над ним вже кружляє та в’ється<br />
Птаства хижого чорная зграя;</p>
<p>Рвуть, хапають, їдять та шматують<br />
При пажернім та лютім ячанні,</p>
<p>І кривавеє тіло батують,<br />
Що тремтить при останнім сконанні.</p>
<p>Сильне море! зберися на силі!<br />
Ти потужне, нема тобі впину, –</p>
<p>Розжени свої буйнії хвилі,<br />
Затопи сю нещасну країну!</p>
<p>[Євпаторія, 1891]</p>

<div></div>