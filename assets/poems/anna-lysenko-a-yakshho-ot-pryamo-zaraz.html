<strong>Анна Лисенко – А якщо от прямо зараз…</strong>
<p>а якщо от прямо зараз, серйозно, так дійсно не по-дитячому,<br />
то всі оці історії про принців, про “власних” і інше – казочки.<br />
теорії, всі як одна твердять, він знайдеться,<br />
але йде час, а от саме він чомусь не знаходиться.<br />
може тому що міфічного саме Того, якого треба, нема?</p>
<p>калейдоскопом пробігають інші, і ти з надією “може ось це він?”<br />
і дійсно, з ним зорі на пів-галактики ближче, і руки у нього тепліші,<br />
і набагато легше дихати з ним в унісон,<br />
а потім проходить місяць-півроку, і ти прокидаєшся, а це був сон.<br />
змушуєш згребсти себе у купу, і впевнена, наступний точно саме Той.</p>

<div>




</div>

<p>я не розповідатиму історію про наступного, і наступного за наступним,<br />
герої змінюються, сюжет незмінно старий.<br />
вони йдуть, або ти йдеш, або трапляється вам особистий метеорит,<br />
коротше, ви розбігаєтесь, а ти згрібаєш себе знову і переконуєш мантрою, що не болить.<br />
а насправді болить, і болить тому, що знову ти зустріла не Того.</p>
<p>і так буде безкінечно довго. ти встигнеш змучитись і майже вмерти,<br />
бо насправді ці постійні пошуки Того, призводять до віртуальної смерті.<br />
так от, якщо прямо, серйозно, так дійсно не по-дитячому,<br />
то всі оці історії про принців, про “власних” і інше – казочки.<br />
тому що міфічного саме Того, якого треба, немає.</p>

<div></div>