<strong>Володимир Сосюра – Як не любить той край…</strong>
<p>Як не любить той край, де вперше ти побачив<br />
солодкий дивний світ, що ми звемо життям,<br />
де вперше став ходить і квіткою неначе<br />
в його теплі зростав і усміхавсь квіткам!</p>
<p>Як не любить той край, що дав тобі і силу,<br />
і гострий зір очей, і розум молодий,<br />
і далі, що тобі красу свою одкрили,<br />
і моря голубий, розгойданий прибій…</p>

<div>




</div>

<p>Він радість у труді і творчих дум польоти<br />
тобі для слави дав, як шум гаїв і рік,<br />
як сяйво сонячне усій твоїй істоті,<br />
як весни, що до їх тепла ти серцем звик.</p>
<p>З тобою він у снах і наяву з тобою,<br />
ти разом з ним ростеш і змінюєшся з ним,<br />
милуєшся його нетлінною красою,<br />
бо він – твоє життя, твоя любов, твій дім.</p>
<p><em>1955</em></p>

<div></div>