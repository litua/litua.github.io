<strong>Микола Руденко – Я тікав від людей…</strong>
<p>Я тікав від людей,<br />
Щоб з деревами поговорити —<br />
Добрий спомин мене<br />
Й поза ґратами не полиша.<br />
Задивлялись у воду<br />
Гіллясті мої фаворити —<br />
І світилась над ними<br />
Зеленого сонця душа.</p>

<div>




</div>

<p>Я їм вірші читав,<br />
Таємницю звіряв чи образу —<br />
Тільки горлиця чула<br />
Та хмарка,<br />
Та тиха ріка.<br />
І ніхто з них<br />
Довіру мою<br />
Не потьмарив ні разу.<br />
І лягала мені на плече<br />
Росяниста рука.</p>
<p>Ми були — мов сім’я.<br />
Нас докупи в’язали незримі<br />
Струни Логосу —<br />
Дух.<br />
Що тримає земне й неземне.<br />
І відомо лиш їм,<br />
Що кажу я оце не для рими:<br />
Нині тільки вони<br />
Пам’ятають живого мене.</p>
<p><em>21.10.1980</em></p>

<div></div>