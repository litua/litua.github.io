<strong>Павло Мовчан – “Соловейку маленький…” </strong>
<p>(З циклу «Золоті ключі»)</p>

<div>




</div>

<p>— Соловейку маленький,<br />
чом твій голос тоненький?<br />
— А тому, що ніч така,<br />
як безодня — глибока.<br />
Та мій голос без жалю,<br />
я співаю, не квилю…<br />
— Соловейку, соловій,<br />
ніби голка, голос твій,<br />
протягнув крізь груди нить,<br />
але серце не болить…<br />
— Серце, серденько моє,<br />
ткнуте голки гострієм,<br />
чом ти каменем тяжиш<br />
і не б’єшся, не болиш?<br />
Наче жорен, мелеш кров —<br />
вохра сиплеться струмком…<br />
— А я тим тобі важке,<br />
що життя сипким-сипке…<br />
Як водиця у пісок,<br />
в землю входиш що не крок…<br />
усякаєш щохвилини:<br />
повнить жильні порожнини<br />
синюватий порошок.<br />
Порох шерхне на устах,<br />
непрошита глухота,<br />
а на грудях меч лежить,—<br />
ходить колом чорна нить —<br />
навиває голосок,—<br />
довкіл серденька клубок.<br />
— Соловейку, соловій,<br />
в моїм серці занімій…</p>
<p>***</p>

<div></div>