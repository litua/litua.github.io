<strong>Агатангел Кримський – Забрався я на шпиль…</strong>
<p>Забрався я на шпиль… Внизу носились хмари…<br />
Дививсь у далечінь: на море, на Бейрут.<br />
Тут глетчери, зима, а там буяють чари…<br />
Палючий, дивний край!.. Чудовий райський кут!</p>
<p>Леліється Бейрут… Блискучий сад тропічий,<br />
Де пальма розрослась на килимі з лілей!<br />
І ллється аромат гарячий, наркотичний<br />
З п’янючих тубероз, розкішних орхідей.</p>

<div>




</div>

<p>Дивлюсь і на Ліван… там дише прохолода…<br />
Зеленая лука… Пахучая роса…<br />
Смолистий свіжий ліс… Могутняя природа…<br />
Рожевії гаї… Весняная краса!</p>
<p>А тут, над хмарами, куди отсе я скрився,<br />
Глибокії сніги та скелі ледяні.<br />
І з-під тії кори синенький ряст пробився<br />
Та й тихо-лагідно всміхається мені.</p>
<p>Дужіша від кедрин — ся квіточка бліденька;<br />
Поборює зиму і крижаную луть.<br />
Така — моя любов: горить собі тихенько<br />
І, не палаючи, пропалює всю грудь.</p>
<p><em>1900</em></p>

<div></div>