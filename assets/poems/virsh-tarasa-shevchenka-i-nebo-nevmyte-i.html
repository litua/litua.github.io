<strong>Тарас Шевченко – І небо невмите, і заспані хвилі</strong>
<p>І небо невмите, і заспані хвилі;<br />
І понад берегом геть-геть<br />
Неначе п’яний очерет<br />
Без вітру гнеться. Боже милий!<br />
Чи довго буде ще мені<br />
В оцій незамкнутій тюрмі,<br />
Понад оцим нікчемним морем<br />
Нудити світом? Не говорить,<br />
Мовчить і гнеться, мов жива,<br />
В степу пожовклая трава;<br />
Не хоче правдоньки сказать,<br />
А більше ні в кого спитать.</p>

<div>




</div>

<p><em>[Друга половина 1848, Косарал]</em></p>

<div></div>