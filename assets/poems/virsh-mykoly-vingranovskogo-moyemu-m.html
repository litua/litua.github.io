<strong>Микола Вінграновський – Моєму морю</strong>
<p>Прийшла моя пора тебе зустріти,<br />
Ступить на твій клекочучий поріг!<br />
Відмічений суворим правом жити, —<br />
З тобою розминутись я не міг!</p>
<p>Мене ти кликало своєю глибиною,<br />
І серце моє рано споловіло.<br />
Над збуреною вирною габою<br />
Воно з тобою ще не клекотіло!..</p>
<p>Ти чуєш, море?! Юність моя, зоре,<br />
В твоїх просторів синьокрилий дим!<br />
Я молодим прийшов до тебе, море,<br />
Будити хвилю із твоїх глибин.</p>

<div>




</div>

<p>Тобі ми з товариством сповідаємо<br />
І молодість свою, і сивину.<br />
Своєю честю ми відповідаємо<br />
За чистоту твою і глибину!</p>
<p>Здіймаймо, товариство, наші крила<br />
Із древніх і нових його глибин!<br />
Рівняймо наші крила, як один,<br />
На берегів омріяні вітрила!..</p>
<p>Дозволь нам, море, в пору цю світанну<br />
Своєю кров’ю влитись в твою кров…<br />
Дозволь нам, море, в бурях океану<br />
Твою жорстокість пити і любов…</p>
<p><em>1957</em></p>

<div></div>