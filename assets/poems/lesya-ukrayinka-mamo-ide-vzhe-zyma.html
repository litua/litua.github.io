<strong>Леся Українка – «Мамо, іде вже зима…»</strong>
<p>«Мамо, іде вже зима,</p>
<p>Снігом травицю вкриває,</p>
<p>В гаю пташок вже нема…</p>
<p>Мамо, чи кожна пташина</p>
<p>В вирій на зиму літає?» –</p>
<p>В неньки спитала дитина.</p>
<p>«Ні, не кожна, – одказує мати, –<br />
Онде, бачиш, пташина сивенька<br />
Скаче швидко отам біля хати, –<br />
Ще зосталась пташина маленька».</p>
<p>«Чом же вона не втіка?</p>
<p>Нащо морозу чека?»</p>
<p>«Не боїться морозу вона,<br />
Не покине країни рідної,<br />
Не боїться зими навісної.<br />
Жде, що знову прилине весна».</p>

<div>




</div>

<p>«Мамо, ті сиві пташки</p>
<p>Сміливі, певно, ще й дуже,</p>
<p>Чи то безпечні такі, –</p>
<p>Чуєш, цвірінькають так,</p>
<p>Мов їм про зиму байдуже!</p>
<p>Бач – розспівалися як !»</p>
<p>«Не байдуже тій пташці, мій синку,<br />
Мусить пташка малесенька дбати,<br />
Де б водиці дістати краплинку,<br />
Де під снігом поживку шукати».</p>
<p>«Нащо ж співає? Чудна!</p>
<p>Краще шукала б зерна!»</p>
<p>«Спів пташині потіха одна, –<br />
Хоч голодна, співа веселенько,<br />
Розважає пташине серденько,<br />
Жде, що знову прилине весна».</p>
<p>[1891]</p>

<div></div>