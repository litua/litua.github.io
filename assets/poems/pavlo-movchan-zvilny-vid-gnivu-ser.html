<strong>Павло Мовчан – “Звільни від гніву серце, не гнівись…” </strong>
<p>Звільни від гніву серце, не гнівись,<br />
пам’ятозлоб’я викресли з сторінки.<br />
Веселими очима подивись,<br />
як шибку коле вечорова зірка.</p>
<p>Що прикрощі гризотливі — пусте…<br />
А чого варті радощі минущі?<br />
Поглянь, крізь шибку лезо золоте<br />
пронозиться, аби твій час розлущить.</p>
<p>Що там дозріло, зав’язавшись в плід?<br />
Калини бубка? Ягода тернова?<br />
Чи й тільки був облудний пустоцвіт,<br />
що висмоктав всю міць з твоєї крові?</p>

<div>




</div>

<p>Бо зло коріння глибоко пуска:<br />
в свідомості розкущується, в жилах;<br />
і костяніє держално в руках,<br />
коли на брата гнів зриває вила.</p>
<p>— Звідкіль в тобі ця Каїнова лють?<br />
Звідкіль в мені ганебна ця покора;<br />
коли мене зненацька в спину б’ють,<br />
дивлюся я на зірку в скло прозоре…</p>
<p>Та погляд твій б’є в груди, наче ріг,<br />
бо він крізь отвір в моїм тілі бачить<br />
те, чого я добачити не зміг:<br />
краплину зірки з променем гарячим.</p>
<p>***</p>

<div></div>