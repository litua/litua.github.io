Іван Андрусяк – не протерти потолами цю траву…<p>не протерти потолами цю траву<br />
не стелити попід ребра як верету<br />
я нагадую зістарену сову<br />
що впивається на покидьках бенкету</p>
<p>я занадто цим потворам потурав<br />
трубадурив анемійне безголов’я<br />
підмішаю у вино дванадцять страв<br />
випиваю за чумне своє здоров’я</p>

<div>




</div>

<p>понадкушую весільні калачі<br />
та й пошвендяю корчами в каземати<br />
а назавтра позлітаються сичі<br />
з-під трави мене по кусню витягати</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>