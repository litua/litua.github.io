<strong>Микола Вінграновський – Боюсь поворухнутись… </strong>
<p>Боюсь поворухнутись… тишина…<br />
Я ще не знав такої легкості й свободи:<br />
Чи то весни колиска запашна<br />
Мене гойднула в чисті небозводи,</p>
<p>Чи, може, хто з благословенним словом<br />
До мене в душу стиха нахиливсь…<br />
Не знаю, хто… не бачу… озовись!<br />
У мене все на відповідь готово!</p>

<div>




</div>

<p>Нема нікого… тиха тишина…<br />
Гойдається колиска запашна,<br />
Течуть небес зелені й сині води…</p>
<p>Думки невиказані стали за порогом,<br />
Рости, моя розбуджена тривого!<br />
Я ще не знав такої легкості й свободи.</p>
<p><em>1957</em></p>

<div></div>