<strong>Василь Стус – I поблизу – радянський сад…</strong>
<p>I поблизу — радянський сад,<br />
будова й роздуми в маруді<br />
про довгу чергу самозрад.<br />
Я кочегарю в халабуді.<br />
Ставок тьмяніє, наче ніч,<br />
розлита й вигускла до ртуті.<br />
Так добираються до суті<br />
душі ? Доходять протиріч<br />
із розумом ? Iдуть на шпиль<br />
тремкого молодого горя ?</p>

<div>




</div>

<p>Як вечір душу розпросторив.<br />
Як сяє антрацитний біль<br />
із темряви. Немов відьмак —<br />
не відведе од тебе й ока,<br />
все стежить, стежить неборак<br />
і припадково й ненароком.</p>

<div></div>