<strong>Леся Українка – Конвалія</strong>
<p>Росла в гаю конвалія<br />
Під дубом високим,</p>
<p>Захищалась від негоди<br />
Під віттям широким.</p>
<p>Та недовго навтішалась<br />
Конвалія біла, –</p>
<p>І їй рука чоловіча<br />
Віку вкоротила.</p>
<p>Ой понесли конвалію<br />
У високу залу,</p>
<p>Понесла її з собою<br />
Панночка до балу.</p>
<p>Ой на балі веселая<br />
Музиченька грає,</p>
<p>Конвалії та музика<br />
Бідне серце крає.</p>
<p>То ж панночка в веселому<br />
Вальсі закрутилась,</p>
<p>А в конвалії головка<br />
Пов’яла, схилилась.</p>

<div>




</div>

<p>Промовила конвалія:<br />
«Прощай, гаю милий!</p>
<p>І ти, дубе мій високий,<br />
Друже мій єдиний!»</p>
<p>Та й замовкла. Байдужою<br />
Панночка рукою</p>
<p>Тую квіточку зів’ялу<br />
Кинула додолу.</p>
<p>Може, й тобі, моя панно,<br />
Колись доведеться</p>
<p>Згадать тую конвалію,<br />
Як щастя минеться.</p>
<p>Недовго й ти, моя панно,<br />
Будеш утішатись</p>
<p>Та по балах у веселих<br />
Таночках звиватись.</p>
<p>Може, колись оцей милий,<br />
Що так любить дуже,</p>
<p>Тебе, квіточку зів’ялу,<br />
Залишить байдуже!..</p>
<p>[Волинь, 30.10.1884]</p>

<div></div>