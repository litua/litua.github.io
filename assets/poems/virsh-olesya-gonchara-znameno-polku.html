<strong>Олесь Гончар – Знамено полку</strong>
<p>Я завтра іду в Україну,<br />
Яку покинув так давно.<br />
Цілую, ставши на коліна,<br />
Своє полкове знамено.</p>
<p>Дивлюсь на нього я востаннє<br />
У нез’ясованій журбі.<br />
Всю кров мою, мої скитання<br />
Воно зібрало у собі.</p>
<p>Мій стяг! Моя багряна птице,<br />
Усе з тобою ожива.<br />
Вже бачу: хмарою куриться<br />
Шляхів нестямних курява.</p>

<div>




</div>

<p>Вже бачу: стоїмо по груди<br />
В траншеях в крижаній воді.<br />
Ані хвороби, ні простуди,<br />
Ні сталь — не брали нас тоді.</p>
<p>Звитягу нашу, наші болі,<br />
Загиблих друзів імена<br />
Читаю на шовковім полі<br />
Свого ясного знамена</p>
<p>Прощай, мій стяг, і не тьмарися:<br />
На багрянім твоїм крилі<br />
У дзвоні, в зойках пронеслися<br />
Моїх поривів кораблі.</p>
<p>Усе, що разом пережито,<br />
В походах вистраждано, — все,<br />
Я знаю, інший гордовито<br />
Прапороносець понесе!</p>
<p><em>Листопад, 1945 р.</em></p>

<div></div>