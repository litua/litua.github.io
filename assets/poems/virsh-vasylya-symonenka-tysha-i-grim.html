<strong>Василь Симоненко -Тиша і грім</strong>
<p><em>Средь этой пошлости таинственной, </em><br />
<em>Скажи, что делать мне с тобой: </em><br />
<em>Недостижимой и единственной, </em><br />
<em>Как вечер дымно-голубой? </em><br />
<em>                        А.Блок</em></p>
<p>I</p>
<p>Довго спали вітри у ярах на припоні,<br />
Довго тиша гнітюча полями повзла,<br />
І стояли дерева німі на осонні,<br />
Знемагала в пилюці вечірня імла.</p>
<p>І на трави не бризнули роси, мов перли,<br />
Як рум’янець густий раннє небо залив.<br />
І здавалось — життя задрімало, завмерло,<br />
Заблукало в безмежжі неміряних нив.</p>
<p>І здавалось — нема ні початку, ні краю<br />
Цій нудоті німій і нудній німоті…<br />
Найстрашніше, мабуть, тільки тиша карає,<br />
Коли поруч з тобою повзе по житті.</p>
<p>II</p>
<p>Та звелася з-за лиману<br />
Хмара темно-сиза,<br />
Полоснули ятагани —<br />
Блискавки — донизу.</p>
<p>І вітри на перепутті<br />
Загриміли цепом,<br />
Розірвали свої пута<br />
І помчали степом.</p>
<p>І озвалися долини<br />
Гомоном знайомим,<br />
І упала на коліна<br />
Тиша перед громом.</p>
<p>І земля впилась водою,<br />
Мов живою кров’ю.<br />
І обнявся сміх з журбою,<br />
Ненависть — з любов’ю…</p>
<p>Гей, почуйте, добрі люди,<br />
Заздрить мені треба:<br />
Грім ударив мені в груди,<br />
Грім з ясного неба.</p>
<p>І убив у серці тишу,<br />
Розпанахав спокій —<br />
Я стою і вітром дишу<br />
На землі широкій!</p>
<p>III</p>
<p>Люди різні між нас бувають —<br />
Симпатичні, гарні, чудні.<br />
Дні за днями, бува, куняють,<br />
А живуть лиш у мріях та сні.</p>
<p>Може, це і не дуже грішно —<br />
Не для всіх же доступна даль,<br />
Тільки чомусь в очах їх смішно<br />
Заплелися журба і жаль.</p>
<p>І життя мовби їх не било,<br />
І дріма в них чимало сил.<br />
Але їм тільки сняться крила,<br />
Наяву ж — вони зовсім без крил.</p>
<p>Я судить їх не маю права,<br />
Я для них не бажаю зла —<br />
Я і сам жив отак “цікаво”,<br />
Доки в мене ти не ввійшла.</p>
<p>Сам я сонний ходив землею,<br />
Але ти, як весняний грім,<br />
Стала совістю, і душею,<br />
І щасливим нещастям моїм.</p>
<p>IV</p>
<p>Пригадаю усе до слова,<br />
До зітхання згадаю все,<br />
І мене — в недосяжне — знову<br />
Хвиля спогадів понесе.</p>
<p>То наївні, а то суворі,<br />
Сколихнуть вони спокій мій,<br />
А за ними в холодне море<br />
Рушить човен моїх надій.</p>

<div>




</div>

<p>Ой, ті плавання невеселі<br />
(Як від правди себе втаю?) —<br />
Розіб’ється човен об скелі,<br />
Об гранітну байдужість твою.</p>
<p>V</p>
<p>Не жартуй наді мною, будь ласка,<br />
І, говорячи, не мовчи.<br />
Нащо правді словесна маска?<br />
Ти мовчанням мені кричи.</p>
<p>І без слів я все розумію,<br />
Що сказати маєш мені,<br />
Та в мовчанні живе й надія<br />
Не почути жорстоке “ні!”.</p>
<p>VI</p>
<p>Ображайся на мене як хочеш,<br />
Зневажай, ненавидь мене —<br />
Все одно я люблю твої очі<br />
І волосся твоє сумне.</p>
<p>Хай досада чи гнів жевріє,<br />
Хай до сліз я тебе озлю —<br />
Ти для мене не тільки мрія,<br />
Я живою тебе люблю.</p>
<p>Для кохання в нас часу мало,<br />
Для мовчання — у нас віки.<br />
Все віддав би, що жить осталось,<br />
За гарячий дотик руки.</p>
<p>Влийся сонцем у щиру мову,<br />
У думок моїх течію —<br />
Я люблю твої губи, і брови,<br />
І поставу, і вроду твою.</p>
<p>Ображайся на мене як хочеш,<br />
І презирством убий мене —<br />
Все одно я люблю твої очі<br />
І волосся твоє сумне.</p>
<p>VII</p>
<p>Чому смуток з тобою поруч<br />
Часто ходить у світлі дні?<br />
Певне, є в тебе біль і горе,<br />
Невідомі зовсім мені.</p>
<p>Хоч на щастя життя багате,<br />
Але кожну людину ждуть<br />
І печалі, і сум, і втрати,<br />
І не можна їх обминуть.</p>
<p>Але к бісу цю мудрість убогу!<br />
І догадки під три чорти!<br />
Я бажаю, щоб всю дорогу,<br />
Все життя усміхалась ти.</p>
<p>Щоб ніколи сльоза на вії<br />
Не світилася, мов роса.<br />
Хай же щастям завжди ясніє<br />
Некриклива твоя краса.</p>
<p>Я не йму тобі зовсім віри,<br />
Як сумною побачу тебе,<br />
Небо в сутінь буває сірим,<br />
А насправді ж воно — голубе.</p>
<p>VIII</p>
<p>Здрастуй, сонце, і здрастуй, вітре!<br />
Здрастуй, свіжосте нив!<br />
Я воскрес, щоб із вами жити<br />
Під шаленством весняних злив.</p>
<p>Хай заляжеться тиша навколо,<br />
Й знову стану, як ви, німим,<br />
Але в серці моїм ніколи<br />
Не замовкне весняний грім.</p>
<p>IX</p>
<p>Пройдуть зливи, замовкнуть грози,<br />
Задрімають вітри на ланах.<br />
І весняного грому погрози<br />
Пронесе стороною луна.</p>
<p>А проміння довге, як мітли,<br />
Обмине сизохмарну даль.<br />
І пройдеш ти, лишивши світлу,<br />
Невгамовну мені печаль.</p>
<p>Та в прекраснім житті важкому<br />
Будуть завжди сіять мені<br />
В душу, повну вітрів і грому,<br />
Сіруватих очей вогні.</p>
<p><em>Січень 1961</em></p>

<div></div>