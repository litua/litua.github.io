<strong>Дмитро Загул – Черемош </strong>
<p>У великому місті,<br />
Серед степів,<br />
Як на серце насунеться сум,<br />
Я чую твій рокіт,<br />
Твій вільний спів,<br />
Я чую твій вічний шум.</p>
<p>З льодових верховин,<br />
З полонини Чорногори,<br />
В романтичнім дикім краю<br />
Несеш ти на доли<br />
Гуцульське горе<br />
І вічну тугу свою.</p>
<p>А в тій тузі,<br />
В великому смутку<br />
Я впізнаю і ловлю<br />
Спогади друзів,<br />
І ту незабутню<br />
Молодість буйну мою.</p>

<div>




</div>

<p>Я нудьгую без неї,<br />
Як хатній вазон,<br />
Що листки простягає до світла, –<br />
До тебе щоночі<br />
Злітає мій сон,<br />
Гуцуліє привітна!</p>
<p>Я не знаю, що значить твоє ім’я…<br />
Бо не знайду ніде в словнику, –<br />
Але думку твою<br />
Добре вгадую я,<br />
Таку рідну мені<br />
І глибоку таку.</p>
<p>ІЗ ЗБІРКИ “МОТИВИ”, HEIMWEH, 1924 р.</p>

<div></div>