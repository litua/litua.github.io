<strong>Микола Руденко – Засурмили вітри</strong>
<p>Засурмили вітри, об сосну розбиваючи крила,<br />
Зачастили до саду зайці з помертвілих лугів.<br />
То зима у степах вікові фоліянти розкрила.<br />
А дерева — мов знаки на білій сторінці снігів.</p>
<p>Лиш замовкнуть метілі — і, в кожен<br />
вдивляючись атом,<br />
Зорі шлють на хати дивних снів мовчазну<br />
течію.<br />
Місяць ходить за вікнами лисоголовим<br />
Сократом<br />
І обмацує простір, приймаючи сповідь мою.</p>

<div>




</div>

<p>Він мені заповів, щоб розслаблену втомою<br />
душу<br />
Я зібрав у кулак і заснути не смів ні на мить.<br />
Бо у хмарах нічних, потрясаючи води і сушу,<br />
Із далеких висот вогняна колісниця гримить.</p>
<p>Час глибинних борінь, коли серце не знає<br />
достоту,<br />
Що нового народить ота занебесна стріла.<br />
Ще до неї не звикли. І входять у кожну істоту<br />
Світлі хвилі Добра, нерозвідані сутінки Зла.</p>
<p>Це ще треба в собі замісити. І треба пізнати.<br />
Та не знаю, чи встигну. Не спи, моя душе,<br />
не спи…<br />
Засурмили вітри. Під кудлатою шапкою хати<br />
Не вгасає вікно. І голосять зимові степи.</p>
<p><em>1968</em></p>

<div></div>