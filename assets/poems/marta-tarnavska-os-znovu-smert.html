<strong>Марта Тарнавська – “Ось знову — смерть. І звужується коло…”</strong>
<p>Ось знову — смерть. І звужується коло<br />
близьких людей, що разом йшли в життя,<br />
і дише пусткою юрба навколо,</p>
<p>і ближчає нірвана небуття.<br />
Все, що в житті здобув, що мав, чим жив, —<br />
під знаком вічності — лиш суєта…</p>
<p>Хто віри ласку-казку заслужив,<br />
той нагороди жде на тому світі —<br />
(хоча за ним ніхто ще не тужив…)</p>
<p>Чи варто без ілюзій і без мітів<br />
прожити зайвий день на цій землі<br />
в безглуздого страждання лихолітті?</p>

<div>




</div>

<p>Чи варто йти у непроглядній млі<br />
до цих пізнань, що недоступні людям?<br />
Весь поступ людства — іграшки малі</p>
<p>у космосі, що був, і є, і буде…<br />
Який життя людського сенс і зміст?<br />
Чим виповнити безпросвітній будень?”</p>
<p>“Людина на планеті — мов турист,<br />
що раз в житті поїхав в Україну:<br />
вбирай у себе атмосферу міст</p>
<p>і простір піль, і мову солов’їну,<br />
і велич гір, і квітку у росі,<br />
шукай в юрбі заховану людину —</p>
<p>молися проминаючій красі.”</p>
<p>1982</p>

<div></div>