Юрій Андрухович – Ярослав Ґарсіа Лорка<p>Ти прогнав пегасика, мов пасинка,<br />
най собі летить конячка панська!<br />
Сніг упав, як піна з вогнегасника.<br />
Вірш запах, як пасіка чи паска,</p>
<p>був як темна грамота із титлою<br />
чи земля під сніговим накрапом.<br />
Він тобі зійшов стовпом зі світла<br />
і повив тебе, як чистий прапор,—</p>
<p>не словесний порох, не абищиця,<br />
маєш нині світла понад міру,<br />
може, так ніколи й не напишеться<br />
актуальний вірш на захист миру?..</p>

<div>




</div>

<p>Все на світі — колія й баталія.<br />
Хтось про тебе скаже: мій предтеча.<br />
Та й кружляє однострунна талія —<br />
ти б її спинив, бо кровотеча.</p>
<p>Та й слова, намовчані і зіткані<br />
із безсоння, шкарубкі й первинні.<br />
Та й шукаєш правду під позлітками,<br />
гостру, наче куля в серцевині.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>