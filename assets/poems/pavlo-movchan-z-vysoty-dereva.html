<strong>Павло Мовчан – З висоти дерева </strong>
<p><em>(З циклу «Гоголівські читання»)</em></p>

<div>




</div>

<p>Торішні трави впали на поліж,<br />
та вже зелений натяк на появу<br />
тепла — скорузлість протина, як ніж,<br />
і обіцяє спалахи буйнаві.<br />
Ось джерельцем проклюнувся любець,<br />
і, задихаючись, хапає сонце брунька,<br />
переповзає грядку корінець,<br />
і павутинка лопається лунко…<br />
Здригаєшся, бо відстань в тілі є,<br />
що обумовлює і відхили, й вагання,<br />
і прозелень ростучим гострієм<br />
її заповнює, щоб припинить хитання.<br />
Можливо, що до меж належних не доріс<br />
і форму ще не всю був виповнив собою,<br />
і місце залишив для горя та для сліз<br />
або ж заливсь на весь квітневою водою.<br />
А може, ще й життя в минулім не добрав —<br />
ввібгали силоміць у тіло це просторе.<br />
Та шкіра вже тріщить, поношена й стара,<br />
коли ввіходить дим солоний у зазори.<br />
Стара трава тріщить, під п’ятами вогонь,<br />
і раптом пригадав про люльку кореневу,<br />
і з дуба заволав: — Товариші, агов!<br />
Беріть у праву руч, гребіть назустріч дневі!..</p>
<p>***</p>

<div></div>