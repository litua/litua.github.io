<strong>Андієвська Емма – Бічний отвір</strong>
<p><em>З базарів Страшного Суду</em></p>

<div>




</div>

<p>Або Базар на Страшному Суді<br />
Через плече завинувшися в ношу<br />
(В два вуха сповивальних, в совість-грушу:<br />
Так дихають, з легень каміння свище),<br />
Два потопельники тримають в ложці сушу,<br />
Їм здерли шкіру, відсвітом зайшовши.<br />
В повітрі шлунки-пащеки літають –<br />
Жеруть подоби: гільзами з латуні<br />
Потвори сиплються, де в три русла з затінень<br />
(то плазмою дзюрчить, то лоєм тане)<br />
Сліпучий живчик порожнини ділить<br />
(Через провалля тельбухом розбухлим)<br />
Й підземне серце по струмочку з Богом<br />
Через моря окапин і обвуглень.<br />
В зір заховавшись, розчерками болю<br />
Передчуття, що запеклось і збігло,<br />
Відкривши звуку животворні багна, –<br />
Як з кратеру, шпичасту браму, пошесть<br />
Смичком виводить, на рожеве збившись.<br />
Зворотний біг: валує в лійках осінь –<br />
Сургучний накип на листках виносить:<br />
Розкидано двоповерхову віспу –<br />
Над згарищами вікна вітру виснуть –<br />
Назад, в росинне повернуло наступ.<br />
Всі проміжні, що від грози не згасли,<br />
На паличці буття чвалають в гості,<br />
На шворці – гору, що калічить гостре<br />
(Гора з народження рожева,<br />
Всіх піднебінням розмежовує).<br />
Два потопельники, не подолавши гущі,<br />
Без захисту на папороті гуснуть.<br />
Крізь соляну реторту тягнуть крила…<br />
Розтявши хрящ-завісу, покропило<br />
Світ кроквами, і вже нові світила,<br />
Об’єднані, як полум’ям, дашками<br />
(Тут Суд Страшний, а там потоп дошкулив –<br />
Скляними дошками всі проміжки укрило)<br />
Старих подоб, щоб скинувши, тяжкими –<br />
Й на повну волю – поносив і кинув.<br />
З долин до неба пащі мелють кінські<br />
Вир з душогубів, мавп і ошуканців,<br />
Що відриваються з палючої заслони<br />
Повз мацаки (скрізь ляпа кров і слина),<br />
Хрусталиками хрустячи так рясно,<br />
Що тільки нитку залишають в русі.<br />
Ніде нема ні прикриття, ні впину,<br />
Несе вперед, як не волай на поміч.<br />
Подоба, стать – минулося, тільки спомин.<br />
Людино – кінь рослинного покрою<br />
Дихнув – і світ на частки перекраяв:<br />
Де вдосвіта лягли з Страшного Суду,<br />
В зелену шкірку холодку присяде,<br />
Корою відгороджений від світла<br />
(Скрізь – плоті купи, зайвий мотлох).<br />
Крик-глечик, як панчоху, з каламуті<br />
На погляд натягнувши, спідніх мітить<br />
(Усе кутасте потріпав – і кругле,<br />
Світ на очах в нову подобу пухне).<br />
Два потопельники тримають в ложці сушу:<br />
Блищать тіла, потік людей крізь сажу<br />
Наосліп до землі (о, невгасимі судна<br />
Пересудів і поминальних суджень!)<br />
Із лійкою стоять на небі судді:<br />
В сумлінні ловлять карасів,<br />
А їм теля печінку ссе.<br />
Над ними пащеки розпечені несуться –<br />
Перепроваджують до небуття і суту;<br />
Тримаються: хто – боячись, хто – мужньо,<br />
Хоча від них самі лиш духа мощі.<br />
Тече жовток на плавники й зіниці:<br />
Занурився і виплив через ночі<br />
Усеохопного, з самих тичинок, ока,<br />
Що побороло плину вгинний вакуум<br />
І з прірви вирок вирвами розносить:<br />
Набік – душа, порічками волосся,<br />
Набік тіла – плечима потяглося,<br />
Свідомість восьминогом. Тільки віддих,<br />
Весь заграва, на видноколі видно:<br />
Єдиний і останній, той, що є.<br />
Два потопельники…</p>

<div></div>