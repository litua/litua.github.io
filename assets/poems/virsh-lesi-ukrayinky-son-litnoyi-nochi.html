<strong>Леся Українка – Сон літньої ночі</strong>
<p><em>Посвята М. Ставиському</em></p>
<p>Сон літньої ночі колись мені снився.<br />
Коротка та літняя нічка була,<br />
І сон був короткий, – він хутко змінився<br />
І зник, як на сході зоря розсвіла.</p>
<p>Чудовая мрія, розкішна та ясна,<br />
Кохано в ту ніч обгорнула мене,<br />
Приснилась мені люба доля прекрасна,<br />
Приснилось невидане щастя дивне.</p>
<p>Була я щаслива, безмірно щаслива;<br />
Приснилось мені… та того не списать!<br />
Де в світі є мова така чарівлива,<br />
Щоб справжнеє щастя могла розказать?</p>

<div>




</div>

<p>Та сон був короткий. Ранесенько-рано<br />
Вже зникла рожевая мрія моя, –<br />
Туди полинула, де грала кохано<br />
Злотисто-рожева світова зоря.</p>
<p>Поглянула я, що вже нічка зникала, –<br />
І душу мою обгорнула печаль;<br />
І тихо-тихесенько я промовляла:<br />
«Сон літньої ночі! мені тебе жаль!..»</p>
<p>Я щастя не маю і в мріях не бачу,<br />
Бо іншії мрії у серці ношу;<br />
Коли я часами журюся і плачу, –<br />
Я щастя у долі тоді не прошу.</p>
<p>Для інших і доля, і щастя хай буде,<br />
Собі я бажаю не сну, а життя, –<br />
Хто зо сну прокинувсь, хай щастя забуде,<br />
йому вже до щастя нема вороття!</p>

<div></div>