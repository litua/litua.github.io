<strong>Семенко Михайль – На могилі Розалії </strong>
<p>Я залишив писульку на могилі Розалії,<br />
Душі пелюсток,<br />
Я завтра піду, щоб збирати конвалії —<br />
Найсумніший цвіток.</p>
<p>Щоб збирати конвалії — серця самотного<br />
Білі квітки,<br />
Серця забитого, серця скорботного<br />
Кавалки.</p>

<div>




</div>

<p>Може надія там знов зажевріється<br />
В рожевих блисках,<br />
Може знов серце самотне зогріється<br />
В веселки бризках.</p>
<p>Уранці піду на могилу Розалії,<br />
Буде писулька її у вінку —<br />
Хочу і прагну я бур вакханалії,<br />
Хочу вловити я мрію легку.</p>
<p>19. IX. 1916</p>
<p>__________________________________<br />
Розалія — молода дівчина-естонка, подруга Л. І. Горенко;<br />
покінчила життя самогубством через нещасливе кохання.</p>

<div></div>