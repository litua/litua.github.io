<strong>Мозолевський Борис – Тим літом у Трахтемирові</strong>
<p>На світанку приходила бабця Улита,<br />
Приносила спілих грушок полумисок,<br />
Казала: “На, поїж за мого синочка!”<br />
А син її не повернувся з далекої-далекої<br />
І дуже страшної війни.</p>
<p>Тим літом провадилися розкопки<br />
Скіфського Трахтемирівського городища.<br />
Поблизу ж Переяслава<br />
Вже другий місяць знімався фільм “Звільнення”.<br />
Літаки налітали на переправу,<br />
Палили зенітки,<br />
І все було неприродно,<br />
Як у кіно.</p>

<div>




</div>

<p>Тільки бабця Улита,<br />
Зачувши з садка ті вибухи,<br />
Ховалася в погріб, трусилася,<br />
Казала: “О господи!”<br />
А молодь сміялася над бабою Улитою,<br />
Мовчав тільки другий її чоловік,<br />
Інвалід дід Лукаш,—<br />
Єдиний мужчина на весь Трахтемирів,—<br />
І мені, може, теж було б смішно, коли б —<br />
Коли б так не хотілося<br />
Плакати.</p>

<div></div>