<strong>Микола Руденко – Я нині весь — немов крутий заміс…</strong>
<p>Я нині весь — немов крутий заміс<br />
Із споминів, та сповідей, та сліз.</p>
<p>Шаную те і вірю тільки в те,<br />
Що у душі Голгофою росте.</p>
<p>Мене кололи й різали — терпів.<br />
Але нічого не робив напів.</p>
<p>Ламав життя і заново творив,<br />
Та напівправди я не говорив.</p>
<p>Напівкохання в серці не беріг,<br />
Не кликав напівдруга на поріг.</p>

<div>




</div>

<p>Авансу на безсмертя не давав<br />
Тому, хто напіввірш декламував.</p>
<p>Коли життя — воно таки життя,<br />
Не напівмати чи напівдитя.</p>
<p>А раз тюрма — то це таки тюрма,<br />
Бо напівдолі у людей нема…</p>
<p>Отож коли згорю у боротьбі,<br />
Ви напівславу запишіть собі.</p>
<p>Мені ж доволі з Космосом злиття.<br />
А там нехай приходить забуття.</p>
<p><em>08.07.1977</em></p>

<div></div>