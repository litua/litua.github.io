<strong>Герасим’юк Василь – Якщо колгосп імені Лесі Українки…</strong>
<p>Якщо колгосп імені <a href="http://onlyart.org.ua/?page_id=5291">Лесі Українки</a><br />
платив твоїй матері<br />
півтора карбованця на місяць,<br />
якщо із твоєї дідівщини<br />
брали щороку<br />
найбільшу копицю сіна,<br />
якщо ти, початкуючий поет,<br />
зі своїми вівцями пас кілька колгоспних –<br />
із металевими (нині – пластмасовими) мітками<br />
на пробитих вушках,<br />
якщо ти виріс<br />
на молоці і на бринзі,<br />
ти повинен дізнатися:<br />
скільки коштує відпускна,<br />
чим і як за неї заплачено<br />
і коли врешті-решт закінчиться виплата.</p>

<div>




</div>

<p>Наче тобі невідомо,<br />
як перед першим снігом<br />
забирають мічених ягнят,<br />
а після беруть гроші за пашу,<br />
а вже потому – дві фіри гною.</p>

<div></div>