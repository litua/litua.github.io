<strong>Павло Мовчан – Мить (“Пізнавши далечінь, вже не біжу шалено…”) </strong>
<p>Пізнавши далечінь, вже не біжу шалено,<br />
розчахнуто живу між «вчора» і «тепер»,<br />
і клопоти мої дрібним-дрібні щоденні:<br />
дивитися у глиб незрушених озер<br />
і згадувати те, чого давно немає:<br />
б’є перепел в житах, що стали, наче мур,<br />
виблискує коса і простір відкриває,<br />
і золотий покіс ляга за батьком в шнур.<br />
Барильце в осоці настуджує вологу,<br />
і я на колоску хитаюсь, мов пташок,<br />
безклопітний, легкий, веселий, хвалить Бога,<br />
і дрібно, як зерно, розтрушую смішок.<br />
Серпневий вітерець роздмухує волосся,<br />
кружля залітний джміль довкола голови —<br />
та спалахнув метал, і батько впав в покоси,<br />
і біг швидкий вогонь, і хліб нещадно тлив.<br />
І димом затягло все небо, все заткало,<br />
підпаленим крилом ледь жайвір тріпотів,<br />
і я, налитий вщерть розтопленим металом,<br />
крізь щілини в диму із посвистом летів…<br />
Вже прірва кругова наповнилась дощами,<br />
і ногу я заніс, щоб час переступить,<br />
але чомусь спинивсь і думаю роками:<br />
на кого полишить оту жнив’ярську мить?</p>

<div>




</div>

<p>***</p>

<div></div>