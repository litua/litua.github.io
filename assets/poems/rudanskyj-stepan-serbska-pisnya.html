<strong>Руданський Степан – Сербська пісня</strong>
<p>Моя хата — чорні гори,<br />
А постеля — камінь голий;<br />
Мої браття — кому горе,<br />
Мої браття всі соколи.<br />
Де ворога завважають,<br />
Як блискавка, налітають.</p>
<p>Моє серце веселиться,<br />
Як запукає рушниця,<br />
Як турецькую скотину<br />
Неживою з коня скину<br />
Та голову його псячу<br />
На колі своїм побачу.</p>
<p>Квітчу гору не квітками —<br />
Турецькими головами;<br />
Квітчу плечі свої сербські<br />
Турецькими жупанами.<br />
Турки кулі виливають,<br />
Кулі турків побивають.</p>

<div>




</div>

<p>Здоров буду — то прибуду<br />
І до твої, аго, хати<br />
І з жінкою твою буду<br />
Цілу нічку ночувати,<br />
Твій тютюн буду курити,<br />
А кораном борщ варити.</p>
<p>Візьму, аго, коня твого,<br />
Тогді босий ти поскачеш;<br />
Візьму, аго, меча твого,<br />
Тогді прасницю побачиш.<br />
Та ще тебе, вражий діду,<br />
Осідлаю та й поїду.</p>
<p>Тогді свого доконаю,<br />
Псячу голову зрубаю.<br />
Твоє м’ясо буде в полі,<br />
Голова на частоколі,<br />
І голову черви сточать,<br />
А пси псину розволочать.</p>
<p>Тобі горе, сербе-брате!<br />
Ніхто не йде помагати.<br />
Тілько сам ти між горами<br />
Справляєшся з ворогами.<br />
Сербин крикне — б’є рушниця,<br />
Тим Сербія і держиться!</p>

<div></div>