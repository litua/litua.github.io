<strong>Юрій Федькович – Лук’ян Кобилиця</strong>
<p>Було колись в Буковині —<br />
Добре було жити.<br />
Не знали ми, що то біда<br />
Та що то тужити.<br />
При кобзині зійшла днина,<br />
При скрипочці нічка;<br />
А вна собі молоденька,<br />
Як у траві чічка.<br />
У батенька у Стефана,<br />
В Волощини неньки<br />
Пробувала. Не спиняли,—<br />
Що багло серденько,<br />
Що хотіла, те й робила:<br />
Гуляти — гуляла,<br />
А хотіла рано встати,<br />
То рано вставала.<br />
А хотіла попіспати<br />
В шовкових перинах,<br />
То ненечка старенькая<br />
На пальцях ходила,<br />
Журилася, молилася,<br />
Двері підливала…<br />
На острішку в’ють голуби,<br />
Вона їх вмовляла:<br />
“Не гудіте, голубочки,<br />
На побитій1 хаті,<br />
Не будіте мою дочку<br />
В тисовій кімнаті,<br />
Бо я знаю, коли маю<br />
Донечку будити…”<br />
Не плач, серце Буковино!<br />
Що ж мусиш робити,<br />
Коли така уже доля<br />
Твоя на сім світі…<br />
Батько помер, неньку вбили,<br />
А сироти-діти<br />
Розібрали добрі люде<br />
Нібито за своє:<br />
Одну турчин, другу москаль,<br />
Тебе, серце моє<br />
Буковино, на аркані<br />
Повів німець з Відня<br />
В свою глуху Німеччину,<br />
Головонько бідна!<br />
Та й запродав ляшкам-панкам<br />
У другу неволю…<br />
Буковино, серце моє,<br />
Лишенько з тобою!<br />
Шумить, летить наш Черемуш<br />
Кровавий у море.<br />
А могили берегами<br />
Чорніють, як гори:<br />
Кого ляхи замучили,<br />
Кого утопили,<br />
А хто не ждав, поки втопя,<br />
Сам скочив у хвилю.<br />
Сумно зарув2 наш Сокільський3,<br />
Голосить Сучава4:<br />
“Сини мої нещасливі,<br />
Нащо ваша слава,<br />
Нащо думка козацькая,<br />
Батьківськая воля,<br />
Коли усі погинете<br />
У ляцькій неволі!..5<br />
Сперли ліси, сперли пашу,<br />
Дров ні хворостини,<br />
Ваші жінки, ваші діти<br />
Від студені гинуть.<br />
А з-під вас ся поточили<br />
Кровавії ріки —<br />
Сини мої, сини мої,<br />
Пропали навіки!<br />
Навіки-сте запродані<br />
У панську неволю,<br />
А нікому уступитись<br />
За праведну волю”.<br />
Уступався Юрій Гінда —<br />
Нема го на світі;<br />
Уступався Поколія6—<br />
Пішов в землю жити.<br />
Обізвався Кобилиця:<br />
“Гори мої сині,<br />
Або я вас вирятую,<br />
Або за вас згину!”</p>

<div>




</div>

<p>Стоїть місяць серед неба,<br />
Нікому не світить;<br />
Русалоньки не виходять<br />
На берег ся гріти;<br />
Тілько сови посідали<br />
Собі на коморі,<br />
Та хтозна-що межи собов<br />
Потихо говоря.<br />
Може, собі нагадують,<br />
Як колись-то було<br />
На волоській Буковині?<br />
Було, та минуло!<br />
А може, вни говорили<br />
Про руські соколи:<br />
Чи муть вни ще гнізда вити<br />
На тім Довгім полі?<br />
Святий знає,— я не знаю…<br />
Сердечко щось мліє…<br />
Ходім ліпше подивитись,<br />
Що в Плоскім7 ся діє.<br />
Сидить Лук’ян кінець стола,<br />
На руки схилився; .<br />
Сидять кругом депутати8,<br />
Кождий зажурився.<br />
Вернулися сеї ночі<br />
Від цісаря з Відні,—<br />
І там нема порадоньки<br />
Головоньці бідній…<br />
Цісар сидить на стільчику<br />
Та в картах ся грає,<br />
А ті гори буковинські<br />
Нехай пропадають!..</p>
<p>Нехай пропадають, нехай погибають!<br />
Коби таки вигиб увесь руський рід!<br />
Так німці си нишком у Відні гадають<br />
Та риють великий, великий нам гріб.<br />
Копайте, панове! Копайте, здорові!<br />
Хто яму копає, собі їй копає.<br />
Не тому могила, кому їй зробили,<br />
А тому, кого в ню відтак поховають.</p>
<p>А ми підем з топірцями<br />
В зелену діброву,<br />
Та витешем домовину<br />
Велику, кедрову,<br />
Та пішлемо до цісаря<br />
В німецьку столицю…<br />
А самі ся подивимо,<br />
Що наш Кобилиця<br />
Молоденький поробляє,<br />
Та що його гості<br />
Депутати собі діють<br />
В хаті на помості?</p>
<p>Скочив Лук’ян із-за стола:<br />
“А сором-бо, браття,<br />
А сором-бо журитися<br />
У гуцульській хаті!<br />
Наші батьки не журились,<br />
Та й нам ще не конче<br />
Журитися! Наша правда<br />
Велика, як сонце!..<br />
Ми не платим цісарщину9,<br />
Щоб німці з-за того<br />
Справляли нам кайданнячко<br />
На руки, на ноги.<br />
Ми не даєм до прийому10<br />
Сини наші бідні,<br />
Щоби цісар бенкетував<br />
За них собі в Відні.<br />
Не так, браття депутати!<br />
Він цісар для того,<br />
Аби правду святу беріг,<br />
Як бога святого,<br />
Аби нарід ущасливить,<br />
А не закопати!<br />
Ану, хлопці, ану живо<br />
Коня осідлати<br />
Мені мого вороного!<br />
Що буде, те й буде,<br />
А я їду в Угорщину<br />
До міста до Буди11.<br />
Угре волю добувають,<br />
Поможуть і нашу.<br />
А ви стада воронії<br />
Женіте на пашу.<br />
А як прийдуть з Угорщини<br />
Від мене вам вісті…<br />
Тоді треба, пани-браття,<br />
На коники сісти…<br />
А де тепер наш Черемуш<br />
Глибокий ся точить,<br />
Там мусить кров поточитись,<br />
Панове-молодці!<br />
А тепер ми з карим стадом<br />
В зелені діброви!<br />
Поки верну з Угорщини,<br />
Бувайте здорові!”</p>

<div></div>