<strong>Павло Мовчан – Віддзеркалення (“Мій відбиток, наче гальку…”) </strong>
<p>Мій відбиток, наче гальку, дошліфовує вода,<br />
і виплутується чайка, бо зелена борода<br />
розпустилась за водою — в ній краснопери живуть.<br />
Чорні хмари наді мною — шерхлювать мене почнуть.<br />
Всі зазубрини вже знято, вже гладенький, наче скло,<br />
лише губи ще щербаті і пощерблене чоло.<br />
Відшліфовано й горлянку — звуки чисті, ніби ртуть.<br />
Храмам губи наостанку треба рашпільно тернуть,<br />
щоб сміялись, не кривились, не округлювались в крик:<br />
слово мовиш — засвітилось, ніби дзеркальце — язик.</p>

<div>




</div>

<p>Вже дзеркальний ти зісподу, серцевиною — також;<br />
дивишся з води у воду:<br />
хто ж з вас справжній з двох, ну хто ж?</p>
<p>***</p>

<div></div>