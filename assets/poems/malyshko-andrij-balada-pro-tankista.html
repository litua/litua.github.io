Малишко Андрій – Балада про танкіста<p>Пил на машинах, пил на чоботях, пил на рудій траві.<br />
Бій не втихає, не затихає,— чуєте, хто живі?<br />
Теплі мотори з вітром колючим свищуть, немов рідня,<br />
Пахне автолом над сірим полем, тіло людське й<br />
броня.<br />
На обстановку, радисте, зваж ти, газу надай, водій.<br />
Сам командир повертає башту, п’ятий почавши бій.</p>
<p>Пробива мотор снарядом,<br />
Смерть шукає скронь<br />
З командиром майже рядом<br />
Диха злий вогонь.</p>
<p>І тече броня гаряча<br />
В степовую шир,<br />
В полі жайворонок плаче<br />
Там, де командир.</p>
<p>Він виповзає з башти, з машини в пекло, у пил, у грім<br />
Весь у бензині, у чорних ранах, шепче: — Вперед<br />
ходім!<br />
— Руки задимлені, ліва й права, чуб до чола прилип,<br />
Сіра шинелька горить яскраво, як смоляний смолоскип.<br />
Весь догоряє, весь він палає — кущ вогняний вдалі —<br />
В тихому краю, чи на Дунаю, чи на карпатській землі.<br />
Вище-но голову, брате-радисте, газу надай, водій!<br />
Пил на машинах. Пил на чоботях. Пил на траві рудій…</p>

<div>




</div>

<p>Вже радиста молодого<br />
Й хлопця-водія<br />
З бою винесла підмога,<br />
Бо ж одна сім’я.</p>
<p>Та й поклали у шпиталі —<br />
Рани зав’язать.<br />
Покурить, горілки випить,<br />
Все переказать.</p>
<p>Знову сідають вони в машину. Де командир наш, де?<br />
Блисне огонь на переднім краю — то командир іде.<br />
То командир їх в сірій шинельці, вкутаний у вогні.<br />
— Ви не забули мене, хлоп’ята? Ви не забули, ні?</p>
<p>В полі птиця сива кряче,<br />
Облітає шир.<br />
В кожній заграві неначе<br />
Кличе командир.</p>
<p>Полум’яні рідні руки<br />
Приклада до скронь.<br />
І ведуть вони машину<br />
Тільки на вогонь.</p>
<p>По чужім переднім краю<br />
В бліндажі старі,<br />
По крутім карпатськім плаю,<br />
По Чорногорі.</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>