<strong>Іван Франко – Данилові Млаці</strong>
<p>Прочитавши його віршик «Не можна всім догодити»<br />
(Календар «Просвіти», 1883)</p>
<p>Отче Даниле, ще не все той вільний,<br />
Хто з своїх пут сміється і кепкує;<br />
Не все ще той поет великий, чільний,<br />
Хто вірші пише і слова римує;<br />
Не все ще той святий, хто богомільний,<br />
Ні той високий, хто ся вгору дує;<br />
Не все нас сміх розвеселить весільний,<br />
Ні розсльозить нас той, що все сумує.<br />
Не в тім, співаче, сила слова твого,<br />
Щоб ти раз в раз мок в сльозах, кис у горі,<br />
Ні щоб сміявсь, чи є чи не є з чого.<br />
Ти будь керманич наш в бурливім морі,<br />
Щоб в тобі бачив люд привідця свого<br />
І все чув добре слово в добру пору.</p>
<p>17 декабря 1882</p>

<div>




</div>

<strong>Іван Франко – Данилові Млаці. 2-а частина</strong>
<p>Не впору був твій плач і сміх, не впору,<br />
То й кпились люди з сліз і з сміху твого.<br />
Твій жаль об тім нагадує дурного –<br />
Прости на слові – Павлуся істор’ю.<br />
«Йди в світ, Павлусю, й тям, що говорю, –<br />
Казала мати. – Де вгледиш якого<br />
При добрім ділі, то вклонись до нього.<br />
Й скажи: «Щасти біг вам чи в радості, чи в горю!»<br />
Пішов Павлусь. Аж похорон тащиться<br />
«Се добре діло!» – мот. Вклонивсь та й каже:<br />
«Помайбіг! Хай вам всім отак щаститься!»<br />
«Цур дурня! – кажуть люди. – Що ти, враже.<br />
Не знаєш, що як здиблеш похорони,<br />
То «Вічна пам’ять» мов і бий поклони?»<br />
Пішов Павлусь та й, на біду, спіткав же<br />
Весільних; ну він лобом в землю биться…<br />
Хай вас усіх від того бог боронить!»</p>

<div></div>