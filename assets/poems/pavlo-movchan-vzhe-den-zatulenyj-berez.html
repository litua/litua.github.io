<strong>Павло Мовчан – Вже день затулений березою </strong>
<p>Вже день затулений березою.<br />
Яка навстіжність! Ніч близька,<br />
і рогозою жовтолезою<br />
узброїлась моя рука.<br />
Не підпущу, хай крик відкотиться!<br />
Поставлю свічку на поріг…<br />
Та в’яже ніч-невідворотиця<br />
повісмо скрадливих доріг.<br />
Не промине, як чуже свято,<br />
надійде, стане — лий вогонь<br />
тонкою цівкою вкруг хати,<br />
навколо імені свого.<br />
І чуєш, як в твоїх засіках<br />
у ланці в’яжеться зерно<br />
і цівко витікає з вікон<br />
в посуді зморене вино.<br />
І за переблиском пожежним<br />
ніч не закінчувалась днем,<br />
а спалахом, як і належить,<br />
летючим високо вогнем.</p>

<div>




</div>

<p>***</p>

<div></div>