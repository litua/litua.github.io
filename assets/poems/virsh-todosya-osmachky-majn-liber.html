<strong>Тодось Осьмачка – Майн лібер</strong>
<p>Ніхто ні хусточкою не махав,<br />
і не казав ніхто “прощай”,<br />
коли мій поїзд від лісів і трав<br />
мене відвозив у ґранітний край.</p>
<p>А згарища і вдень, і в тьмущу тем<br />
в нещаснім, змученім краю<br />
диявольським світили ліхтарем<br />
в байдужість чорную мою.</p>
<p>І люди, вбрані в попіл та у пил,<br />
були і пропадали знов<br />
серед руїн та вивернутих брил<br />
колишніх станцій і церков.</p>
<p>Але і щастя вічне та сліпе,<br />
гірке, як жовч, на чужині…<br />
Тоді ввійшла і валізкою в купе<br />
красуня й сіла при мені.</p>
<p>Ніколи ще ні великодній дзвін,<br />
ні свічки осяйні в церквах,<br />
ні біль приємний змучених колін<br />
перед святими в рушниках</p>
<p>так серць не хвилювали на землі,<br />
як шепіт незнайомих слів,<br />
схопившися в чужинки крізь жалі,<br />
в моїм чутті прогомонів:</p>

<div>




</div>

<p>“Майн лібер”. І ракета, і алярм<br />
до вікон кинули без віт<br />
вербу, і дім без двох дверей і рам,<br />
і порваний на ньому дріт.</p>
<p>Не був тоді я відданий богам,<br />
коли почуло серце це,<br />
але чому, чужинко дорога,<br />
я відвернув тоді лице?</p>
<p>Чи не того злякався, що якби<br />
я повернувся відсіля,<br />
то теж крізь попіл, брили та гроби<br />
промовила б моя земля:</p>
<p>“Майн лібер”, мій блукачу дорогий,<br />
до мене ти приїхав знов”,<br />
то, мабуть, я, охлялий, без снаги,<br />
себе прокляв би і любов?</p>
<p>Бо, Боже мій, “майн лібер” ось тепер<br />
через Німеччину веде<br />
мене з країни горя “есесер”<br />
чужим, не бажаним ніде.</p>
<p>Неначе я до спільника прибіг,<br />
який мотузку дав свою,<br />
аби я вчора зашморгнутись міг<br />
десь на осичині в гаю,</p>
<p>І котрий, вгледівши сьогодні з гір<br />
мене таким, як і завжди,<br />
не допускає навіть і надвір,<br />
щоб хоч напитися води.</p>

<div></div>