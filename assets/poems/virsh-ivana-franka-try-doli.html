<strong>Іван Франко – Три долі</strong>
<p>З таємної безодні небуття<br />
Маленьку іскорку, людськую душу<br />
Покликано до земного життя,<br />
На земні радощі, на земную катушу.<br />
Вона летить, мов зірка тая,<br />
Що з неба в безмір улітає, –<br />
Та ось спинилась на момент;<br />
В півшляху три богині-Долі<br />
Її стрічають, щоб по волі<br />
Їй на дорогу дать презент.<br />
І мовила одна: “Душе щаслива,<br />
Даю тобі талант яркий,<br />
Будь сильна ти, і ясна, і мислива,<br />
Твій ум живий, твій зір палкий!”<br />
А друга мовила: “Від мене<br />
Прийми багатий скарб чуття,<br />
Бажання правди неструждене,<br />
Бажання вільного життя.<br />
Фантазія твоя хай буде многоплодна,<br />
А в серці твоїм хай горить<br />
Огнем могутнім гордість благородна,<br />
Перед ніким чола щоб не корить”.<br />
Та третя, злобная старуха,<br />
Всміхаючись на ті слова,<br />
На душу своїм духом хуха<br />
І ось що скиглить, мов сова:<br />
“Ай-ай, розщедрились сестриці!<br />
Ось цяцю винайшли яку!<br />
Добра повніські рукавиці<br />
На неї сиплють без ліку.<br />
Та що се, ви якогось Данта, Гете<br />
Чи Шеллі з неї хочете зробить?<br />
Ну, любоньки, без мене ви не втнете,<br />
Мені ж героїв тих по вуха вже досить!<br />
Чекайте ж, я даруночок їй дам<br />
Такий, що ваші пишні дари<br />
Їй будуть не коштовний крам,<br />
А гірш тяжкої муки й кари.<br />
Іди ж собі, душе, у свою путь, –<br />
Що терням встелена тобі, не розмарином!<br />
А чим тобі на світі буть?<br />
Будь русином і хлопським сином!<br />
Талант твій буде рвать тебе<br />
Між люди, в вир життя могучий,<br />
В великих діл і намірів ігрисько,<br />
Та вродження й мій присуд неминучий<br />
Тебе по пояс загребе<br />
В багно грузьке, в клопотів муравлисько.<br />
Той зарід сили, що іскриться в тобі, –<br />
Ні, ти не розів’єш його як слід.<br />
Без вправ, без змагань, наче в гробі,<br />
Його задушить твій нездарний рід.<br />
Твій ум хоч буде вічно рваться<br />
До світла, правди і добра,<br />
Та ввік не здужає добраться<br />
До тої течії, котра<br />
Його б запліднила на зріст,<br />
Йому дала би власний зміст,<br />
Ярку створила б індивідуальність,<br />
Дала би форм, думок оригінальність.<br />
Се не для тебе, синку мій!<br />
Ти будеш за чужим слідом все гнаться,<br />
Із помилок чужих нічого не навчаться<br />
І повторять зади по указці чужій.<br />
Твоє чуття тобі за пекло стане,<br />
Його топтатимуть усі,<br />
Аж сміття з скарбу зробиться погане,<br />
Аж зависть розростесь, любов зав’яне,<br />
Гірка отрута лишиться в душі.<br />
Бажати будеш правди дуже,<br />
Та з помилки у помилку блукать, –<br />
Ніхто тебе не витягне з калюжі,<br />
Хіба лиш божа благодать”.</p>

<div></div>