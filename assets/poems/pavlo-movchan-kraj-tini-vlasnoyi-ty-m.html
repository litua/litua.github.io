<strong>Павло Мовчан – “Край тіні власної ти, матінко, сидиш…” </strong>
<p>Край тіні власної ти, матінко, сидиш,<br />
покрай життя, покрай своєї долі,<br />
і зеленіє в затінку спориш,<br />
і високо тобі, як на престолі.</p>
<p>І все ти бачиш, все до білоти,<br />
до мого смутку, до рубця на тілі —<br />
все бачиш ти, все чуєш серцем ти,<br />
проламуючи простір скрижанілий…</p>
<p>Моя печаль, жалі мої і біль<br />
відлунюють у виболенім серці.<br />
І я, мов дощ, до тебе звідусіль<br />
іду, іду з наповненим наперстком.</p>

<div>




</div>

<p>Не меду, ні — цілющої води<br />
я зачерпнув з глибокої криниці.<br />
Далекий я, та жди мене, та жди,—<br />
я донесу на денці хоч росицю.</p>
<p>Коліна збив і лікті обшмульгав,<br />
до кістки здер всю шкіру, наче лико, —<br />
повітря дране нею залатав,<br />
аби тебе, аби тебе не кликать…</p>
<p>Але ти чула, бачила, була<br />
побіля мене, у мені, зі мною,<br />
росиченьку в наперстку подала,<br />
розбавлену останньою сльозою.</p>
<p>***</p>

<div></div>