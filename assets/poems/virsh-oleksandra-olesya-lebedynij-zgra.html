<strong>Олександр Олесь – Лебединій зграї</strong>
<p>Ви в ірій линете від сірого туману,<br />
Від сірих днів, від суму і нудьги<br />
На срібло чистеє спокійного лиману,<br />
На пишні береги.</p>
<p>Не жаль вам тих, що сміло гинуть по дорозі<br />
Від пург і бур скажених і сліпих:<br />
Вам ірій мріється крізь сльози,<br />
А сонце суше їх.</p>

<div>




</div>

<p>І скільки вас в борні розбилось об граніти,<br />
І скільки вас сконало серед мук, —<br />
Але і смерть була безсила вас спинити<br />
І вбить ваш вільний дух.</p>
<p>Летіть!.. Коли ж ви будете бенкет справляти,<br />
Згадайте мертвих словом жалібним…<br />
І наперед, ніж келих сповнений підняти,<br />
Ударте в дзвін по ним!</p>
<p><em>1904</em></p>

<div></div>