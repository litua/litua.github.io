<strong>Олесь Гончар – Демобілізований</strong>
<p>Він свого не забув ще полка,<br />
Полкових ще підметок не стер.<br />
Козирнути ще хоче рука,<br />
Коли мимо іде офіцер.</p>
<p>Він не скинув куфайку ще ту,<br />
Яка виділа триста чортів.<br />
Вчора бачив його на мосту —<br />
У канати себе переплів.</p>
<p>Вже на фермах повис і клепа,<br />
Підв’язавшись на них горілиць.<br />
Завірюха мете, як і в тих степах,<br />
Де він бивсь до чужих столиць.</p>
<p>Де брели по коліна бійці<br />
У снігах від села до села.<br />
Розплавляється сніг на руці —<br />
Тож немало ще в ній тепла.</p>

<div>




</div>

<p>Ще гаряча заб’ється кров<br />
У високім гулкім мосту.<br />
Це господар, не гість, прийшов,<br />
Доведе він усе до ладу.</p>
<p>День відо дня він ферми зшива,<br />
Як зшивали його лікарі.<br />
Над ним ферма, неначе жива,<br />
Застогнавши, дрижить угорі.</p>
<p>Стукіт-клекіт встає над Дніпром.<br />
Це вернулись птахи повесні<br />
І клекочуть над рідним гніздом,<br />
Незабутим в чужій стороні.</p>
<p>Не біда, що такий вітрюга,<br />
Сніг летить, як пахучий ромен,<br />
Як ракета весела, морга,<br />
Спалахнувши в імлі, автоген.</p>
<p>Бо цей майстер багато чому<br />
Научивсь, а що знав — не забув.<br />
І росте в сніговійнім диму<br />
Міст мережаний, кращий, ніж був.</p>
<p><em>1945</em></p>

<div></div>