<strong>Павло Мовчан – Карби на камені </strong>
<p>Снувались крізь шум<br />
лише звуків прожилки,<br />
і вітер до білого воду стругав…<br />
В ногах шерехтіли камінні обмилки,<br />
і морю затісно було в берегах…</p>
<p>Ти, водо,<br />
колись могла світ весь пойняти,<br />
вмивала всю скверну з обличчя його,<br />
а зараз стискають бетонні лещата,<br />
і світ цей, напевне, очистить вогонь.</p>
<p>Бо ти не піднімешся, водо, безсила,<br />
до скелі, де ймення увічнив своє<br />
зубилом на камені «Жорка Дурило»,<br />
і хвиля в підніжжі знеможено б’є.</p>
<p>І мацають поглядом ймення туристи,<br />
що ввійде безсмертним в наступні віки,<br />
і каменю важко коросту цю зчистить,<br />
і в піні від люті киплять ріняки…</p>

<div>




</div>

<p>Вогонь покарає, вогонь порятує,<br />
а камінь киплячий заллє всі дірки.<br />
А поки ж з-за хмари<br />
незримий б’є струмінь<br />
і хрестиком мітить зчорнілі думки.</p>
<p>І звуків прожилки снуються агатом,<br />
і звуків волокна сплелися в брехню,<br />
стіну ж пропікає розщеплений атом,<br />
прядеться тонесенько нитка вогню…</p>
<p>Він витлить на світі живе все дощаду,<br />
і світ захлинеться в пекельній смолі.<br />
Графітовий дощ перехрещено пада,<br />
чорніє у кожного хрест на чолі.</p>
<p>Давно запечатано помисли наші,<br />
і літера кожна — це вічна печать:<br />
душа неспалима — за неї не страшно,<br />
а страшно нам жити<br />
й не страшно вмирать.</p>
<p>Вогонь перетопить карбовані злитки<br />
і змиє з металу відбитки царів,<br />
зостануться тільки пречисті відбитки<br />
очищених душ на камінній горі.</p>
<p>***</p>

<div></div>