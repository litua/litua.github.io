<strong>Борис Грінченко – Не сумуйте</strong>
<p>Низько, низько похилилась<br />
Наша рідна хата:<br />
Не єдна любов до краю<br />
Більше з братом брата;<br />
Там, де кров лилась річками<br />
За свою країну,<br />
Там недбалість і байдужість<br />
Бачимо єдину.</p>
<p>Але ж не сумуйте! Не скрізь ще руїна:<br />
Високі душею єсть люди,<br />
І в серці в людей тих живе Україна,<br />
І жити повік вона буде!</p>
<p>Низько, низько похилилась<br />
Наша рідна хата:<br />
Не єднає праця спільна<br />
Більше з братом брата;<br />
Там, де сила процвітала,<br />
Сяла де просвіта,<br />
Там тепер країна млява,<br />
В темряву повита.</p>

<div>




</div>

<p>Але ж не сумуйте! Ми будемо жити,<br />
Ще темрява нас не здоліла,<br />
Єсть руки невтомні, що вміють робити,<br />
Жива ще вкраїнськая сила1</p>
<p>Низько, низько похилилась<br />
Наша рідна хата:<br />
І не скоро ще в їй знову<br />
Брат пізнає брата.<br />
Невелика наша праця,<br />
Невелика сила, —<br />
Довго ждатиме ще сонця<br />
Україна мила.</p>
<p>Але ж не сумуйте! Не згине та праця<br />
І виведе всіх із недолі,<br />
Того ж, хто тій праці міг щиро віддаться,<br />
У нас не забудуть ніколи!</p>
<p><em>1890</em></p>

<div></div>