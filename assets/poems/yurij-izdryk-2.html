Юрій Іздрик – А знаєш – буде ще спокій…<p>а знаєш – буде ще спокій<br />
хоч в це вже не надто віриться<br />
і – правда – буде ще біль<br />
хоч цього вже явно задосить<br />
і ночі будуть і дні<br />
і море всілякої лірики<br />
й можливість піти світ за очі<br />
не зловживаючи досвідом</p>
<p>а ще – похідні від опію<br />
попіл нейронів синапсів<br />
залишмо для світу копії –<br />
големів і аватарів<br />
нам би хоч трохи спокою<br />
як всеблагої милості<br />
нам би хоч трохи утопії<br />
тихої і безкарної</p>

<div>




</div>

<p>а знаєш – будемо ми<br />
коли вже нічого не лишиться<br />
у нас період піврозпаду –<br />
суттєво більший ніж в стронцію<br />
ми аргонавти пітьми<br />
світ наш ще тільки пишеться<br />
ми починаємось островом<br />
ми повернемося сонцем</p>
<p>автор: <strong><a href="http://onlyart.org.ua/?page_id=48384">Юрій Іздрик</a></strong></p>
<p></p>

<div></div>