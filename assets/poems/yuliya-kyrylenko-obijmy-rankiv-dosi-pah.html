Юлія Кириленко – Обійми ранків досі пахнуть кавою…<p>Обійми ранків досі пахнуть кавою,<br />
Коли шепоче вечір “Вже пора”,<br />
Коли хвилини бавляться октавою<br />
Солодких струн душі… Майстерна гра!</p>
<p>Фрезове небо напуває посмерки,<br />
А зорі мружаться, стривожені від сну…<br />
Я не люблю, коли у серце лізуть поспіхом,<br />
Люблю, коли збирають по зерну,</p>
<p>Коли єдина мить – єдиний дотик,<br />
Наступна – то найбажаніший скарб,<br />
Коли чуття сирий займають гнотик,<br />
Вдихаючи життя у сонм примар.</p>

<div>




</div>

<p>Коли вже ніч устами ловить вогники,<br />
Знімають зорі ковдру сонних хмар,<br />
Як заколиханий у місяцевім човнику<br />
Стуля повіки втомлений стожар…</p>
<p>По палубі душі тне подих вільний,<br />
Напнувши груди як вітрила в даль,<br />
І змовники-думки, мов занімілі,<br />
Вдивляються у зоряну вуаль.</p>
<p>Ось він – мій час, коли п’янить натхнення,<br />
Коли слова джмеліють роєм строф,<br />
Коли моє зі світом одкровення<br />
В життя приводить ще одну любов…</p>
<p><em>04.04.2014</em></p>
<p>автор: <strong><a href="http://onlyart.org.ua/?page_id=45168">Юлія Кириленко</a></strong></p>

<div></div>