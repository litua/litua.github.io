<strong>Борис Грінченко – Нудьга</strong>
<p>Холодно, сумно; під хмарами сірими<br />
Небо сховалось усе;<br />
Вітер гуляє полями змокрілими,<br />
Негідь, тумани несе;<br />
Мокрий туман той прослався над селами<br />
І на деревах повис,<br />
Скрізь з краєвидами ти невеселими<br />
Тільки й зустрінешся — хоч не дивись!<br />
В полі немає тобі і пташиноньки,<br />
Ані комашки нема —<br />
Все поховала, усе до билиноньки<br />
Осінь похмура сама.<br />
Глянеш селом хоч — і там сумовитії<br />
Тільки картини одні;<br />
Мокрії хати, дощами облитії,<br />
Сірі, убогі, смутні.<br />
Влітку зелені, тепер похилилися<br />
Жовті і голі садки;<br />
Вулиці довгі калюжами вкрилися;<br />
Тільки старі будяки</p>

<div>




</div>

<p>Попід стінами стоять і хитаються,<br />
Наче їх хилить журба…</p>
<p>Став би робити, так наче глузуючи,<br />
Так уже склалось на сміх,<br />
Що і робити незмога… Нудьгуючи,<br />
Жди без розваг і утіх!..<br />
Ох, якби знову ти, воле, вернулася,<br />
Подруго днів молодих!<br />
Все б, що ні мучило душу, забулося,<br />
Все б я тоді переміг!<br />
Ті, що скували життя, нестерпучії<br />
Пута зламав би, розбив:<br />
Гордо ішов би, забувши пекучії<br />
Муки похмурих цих днів!<br />
Та не судилось… Вітри вже холоднії<br />
Сумно круг хати гудуть<br />
І безнадійні хвилини самотнії<br />
Ніби ще тяжчі стають…</p>
<p><em>1885</em></p>

<div></div>