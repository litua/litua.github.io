<strong>Ковальчук Людмила – Смарагдово-зелені твої очі…</strong>
<p>Смарагдово-зелені твої очі<br />
В усмішці подарують забуття.<br />
Короткі дні і довжелезні ночі<br />
Тривалістю у все моє життя.</p>
<p>А наш роман всього на дві сторінки<br />
Читати доведеться цілий вік.<br />
І так вже треба, я всього лиш жінка,<br />
А ти мій справжній, ти мій чоловік.</p>

<div>




</div>

<p>У що я вірю важко пояснити,<br />
Коли ти повертаєшся вночі.<br />
Запитую: “Там дощ, чи може вітер,<br />
Скажи хоч щось, та тільки не мовчи!”</p>
<p>Ти тихо обіймає мої плечі,<br />
Цілуєш ніжно руки у пітьмі…<br />
На згадку я залишу тобі вечір<br />
І аркуш чистий… Ти його візьми.</p>
<p>Там напиши історію вчорашню…<br />
Смарагдово-зелений погляд твій<br />
Чарує й вабить. Але вже не страшно –<br />
Я знаю просто ти давно не мій.</p>

<div></div>