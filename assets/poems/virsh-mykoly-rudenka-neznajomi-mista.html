<strong>Микола Руденко – Незнайомі міста мені сняться щоночі</strong>
<p>Незнайомі міста мені сняться щоночі.<br />
Незнайомі дахи. Незнайомі жінки.<br />
Може, з інших планет?..<br />
До дискусій охочі,<br />
Мене в зали запрошують молодики.</p>
<p>Алюміній і скло. Всюди світяться стіни.<br />
В людях страху немає за слово, за рух.<br />
Щось тут є невловиме моє — з України.<br />
Може, образ жіночий. Чи пісня, чи дух…</p>

<div>




</div>

<p>Прокидаюсь пітний і сідаю на нари.<br />
А душа десь далеко —<br />
Не тут, не в тюрмі.<br />
Довго плавають в мозку барвисті примари<br />
І ґелґочуть стомовно в пістрявій юрмі.</p>
<p>Я задумуюсь болісно: в чому причина,<br />
Що до мене приходить ця звабна мара?<br />
Наглядач незабаром кормушку<br />
відчинить —<br />
День почнеться зі слів:<br />
— На оправку пора.</p>
<p><em>14.02.1979</em></p>

<div></div>