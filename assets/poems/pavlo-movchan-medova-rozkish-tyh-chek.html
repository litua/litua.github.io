<strong>Павло Мовчан – “Медова розкіш тих чекань…” </strong>
<p>Медова розкіш тих чекань,<br />
як суцвіть заіскриться,<br />
як сніжна бджілка з трепетань<br />
злама прозорі крильця.<br />
Уже розквітини пахкі<br />
вляглися в зір барвисто,<br />
і солод рясно наокіл<br />
розпорошивсь зернисто.<br />
Мені ятрив узяток глузд,<br />
а сурми недріманні<br />
кріпили бджоляний союз<br />
з тонкими пелюстками.<br />
Ось пролунав бентежний клич<br />
та й скоро захолонув,<br />
лиш дрібно тіні потекли<br />
по мідяних колонах.<br />
І я раптово засмутивсь.<br />
Та коли сонце зблисло,<br />
химерних знаків скоропись<br />
накреслились на милі.<br />
І я все висловив за мить<br />
буденними словами:<br />
— То не біда, що сніг летить,<br />
бо літо перед нами.</p>

<div>




</div>

<p>***</p>

<div></div>