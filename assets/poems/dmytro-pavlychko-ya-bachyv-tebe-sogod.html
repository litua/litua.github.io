<strong>Дмитро Павличко – “Я бачив тебе сьогодні…” </strong>
<p>Я бачив тебе сьогодні<br />
Між дівчатками з п’ятого класу.<br />
Ти така ж, як вони:<br />
Тонесенька стебелина,<br />
Навколо якої скакалка<br />
Гуде, мов пропелер.</p>

<div>




</div>

<p>Я бачив тебе сьогодні<br />
Між невістами молодими.<br />
Ти така ж, як вони:<br />
Біле чоло у веснянках,<br />
Навколо якого світить<br />
Ореол материнства.</p>
<p>Я бачив тебе сьогодні<br />
Між бабусями сивоокими.<br />
Ти така ж, як вони:<br />
Прозорий щільник із медом,<br />
Навколо якого літають<br />
Спогади, наче бджоли.</p>
<p>***</p>

<div></div>