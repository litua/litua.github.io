Іван Андрусяк – банда грала навиліт і росяні коси губила…<p>банда грала навиліт і росяні коси губила<br />
на колосся падучі викапував пристріт гіркий<br />
що сьогодні чекає товаришу степ чи могила<br />
чи поранена птаха припаде до гирла руки</p>
<p>що назавтра погоничу маки в губатих петлицях<br />
тятива голубів побіліла до горла і вглиб<br />
кусень хліба у торбі чепелик чужа молодиця<br />
бородатого джуру на світ запрягають воли</p>

<div>




</div>

<p>з міста сиплеться сажа каміння торкається броду<br />
поганяй попри небо де вже кумачі залягли<br />
нагорода примхлива хай буде чума в нагороду<br />
вже по горло у воду заїхали наші воли</p>
<p>банда грає навиліт холоне кулеша у схроні<br />
перламутровий дим виїдає останніх жінок<br />
що назавтра товаришу макових лисин погони<br />
що сьогодні погоничу<br />
рок</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>