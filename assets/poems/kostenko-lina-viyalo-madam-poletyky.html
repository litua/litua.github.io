Костенко Ліна – Віяло мадам Полетики<p>Ідалія Полетика,<br />
прославилася бабонька,<br />
цькувала собі генія, знічев’я, просто так.<br />
Тепер в музеях Пушкіна<br />
зі стін очима кліпає,<br />
за віяло ховається, коли екскурсовод<br />
ні-ні та й скаже: — Ось вона,<br />
та сама світська дамочка,<br />
котра цькувала генія. Нікчемна, а й вона<br />
отрути жменьку вкинула, де наклепи варилися,<br />
і є в його загибелі також її вина.<br />
Куди ж тепер їй дітися?<br />
Безсмертя річ безвихідна.<br />
Всі погляди спиняються на ній, на ній, на ній!<br />
А що, мадам Полетико?<br />
Позиція невигідна.<br />
Тепер сиди у рамочці, прилюдно червоній.<br />
Він щедрий, незлопам’ятний,<br />
він виві тебе з ницості.<br />
Без нього, без убитого, ну ким би ти була?<br />
А так усі розплутують по вузлику, по ниточці,<br />
вже років сто розплутують усе, що ти плела.<br />
В Дантеса були крильця — сріблясті еполетики.<br />
Він пурхав, ти звивалася — як жевжик і змія.<br />
Воно, звичайно, бувши<br />
дружиною Полетики,<br />
годилось би залишити достойніше ім’я.<br />
Ідалія, вродливиця, і очі з поволокою,<br />
дитя розпусти графської, рождене без вінця.<br />
Як ви цькували генія!<br />
Безжалісно, толокою.<br />
Чого ж тепер ти віялом прикрила півлиця?<br />
Ідалія, сучасниця,<br />
ну, як тобі сичалося?<br />
Звідкіль взялося віяло, бо наче ж не було.<br />
Чи ти ото прикрилася, щоб совість не пручалася,<br />
щоб люди не побачили роздвоєне жало?<br />
А треба ж було думати,<br />
царі, Дантеси, Дубельти,<br />
Ідалія Полетика, і всі на одну масть!<br />
То небезпечно — генія цькувати.<br />
Він у безсмерті страшно вам воздасть.</p>

<div>




</div>

<p>автор: <strong><a href="http://onlyart.org.ua/?page_id=5118">Ліна Костенко</a></strong></p>

<div></div>