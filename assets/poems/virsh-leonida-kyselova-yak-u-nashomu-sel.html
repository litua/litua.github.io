<strong>Леонід Кисельов  – Як у нашому селі…</strong>
<p>Як у нашому селі<br />
Кращі в світі ковалі.</p>
<p>Що майстри вже, то майстри:<br />
Ремонтують трактори,<br />
Лагодять поїльні,<br />
А ще на дозвіллі</p>
<p>Івану Безрукому<br />
Викували залізну руку.<br />
Івану безногому<br />
Викували залізну ногу.<br />
Івану Безсмертному<br />
Викували залізну смерть.</p>
<p>Як у нашому селі<br />
Кращі в світі ковалі.</p>
<p>Із заліза голові<br />
Викували хату.<br />
А на вікна ще нові<br />
Візерунки-ґрати.</p>

<div>




</div>

<p>Що на першому вікні<br />
Наче січень, наче сніг.<br />
Що на другому вікні<br />
Наче церква вдалині.<br />
А на третьому вікні<br />
Наче хлопець на війні.<br />
Наче мертвий, наче син,<br />
Крила матері над ним.</p>
<p>То баба Ганна дуже просила,<br />
Щоб їй із заліза зробили сина.</p>
<p>Як у нашому селі<br />
Кращі в світі ковалі.</p>
<p>Їхня слава, мов Дніпро,<br />
Лине в інші землі.<br />
Хай у Києві метро,<br />
Хай в Москві музеї.</p>
<p>А у нашому селі<br />
Кращі в світі ковалі.</p>
<p><em>1968</em></p>

<div></div>