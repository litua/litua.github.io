<strong>Павло Мовчан – З глибини пам’яті </strong>
<p>Вода з відра виборсується рибою,<br />
лускою босі ноги осрібляються,<br />
по стежці зайчик сонячний підстрибує,<br />
сама до себе ненька усміхається…<br />
А на повітрі стовп повітря теплого<br />
стоїть велично вже з доби майбутньої,<br />
оздоблений увесь виткими стеблами,<br />
наповнений ущерть водою ртутною.<br />
Таке примарне все, й немає певності,<br />
що ця вода з очей колись не витече…<br />
Хутро зелене м’яко в ноги стелиться,<br />
та кроків на усі шляхи не вистачить.<br />
А ще б ходить та розшивать калачики,<br />
у спориші полохать рибу сонячну<br />
і вимивати струмами гарячими<br />
крижинки з віч, в яких давно вже поночі.<br />
Протерти б пам’ять, що мов шкло закопчене,<br />
аби побачить всі в житті затемнення,<br />
до вій припали дві пелюстки сонячні,<br />
і зір пішов стежками потаємними<br />
за променем, за ручаєм з криниці,<br />
за спрагою, за кулею летючою…<br />
Корова в плузі — порожньо в дійниці…<br />
І зоране волочиться онучою…<br />
По борозні стрибає зайчик сонячний,<br />
за ним дитина чеберяє назирці…<br />
— Не йди туди, моя маленька донечко… —<br />
Уламок криці в небо усміхається…<br />
Й про себе тихо: — Ми біди погоничі…—<br />
Батіг хвостом облізлим теліпається…<br />
І рветься корінь в перелозі зрушенім,<br />
уламки криці з глибу вивертаються;<br />
магнітом світла олова окшурини<br />
із поля крові у поділ збираються…<br />
Врожай багатий для години клятої,<br />
але безсмертям нам його не зміряти.<br />
Життя немов доцільність свою втратило:<br />
журба вдовує, і німують сироти.<br />
Лише безручко розмахався широко —<br />
з лівиці жито розпускає променем,<br />
а матюки його лунають вироком<br />
землі поганьбленій і нелюдській потворності.<br />
— Переживем! — він дивиться за обрії…<br />
—Переживем! — він бачить день сьогоднішній…<br />
Але щоб вірити, потрібно до хоробрості<br />
додати мужності з пейзажів надовколишніх.<br />
…Пережили… і мілкотою оранки,<br />
і жорнами, і чунями, й фуфайками,<br />
нерівності заволочили борони,<br />
і вирівнялись ниви обичайками…<br />
І зайчик сонячний підстрибує на радощах,<br />
бо посіріло застаріле олово,<br />
вода на неньку дивиться й пригадує,<br />
куди спливли і радощі, і молодість.<br />
І рибою від подиву скидається,<br />
і хоче в очі неньці зазирнути.<br />
Вона ж сама до себе усміхається,<br />
бо що змив час, те в серці не забуте.</p>

<div>




</div>

<p>***</p>

<div></div>