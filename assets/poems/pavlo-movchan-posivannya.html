<strong>Павло Мовчан – Посівання </strong>
<p>Падав камінчик по опадах з неба,<br />
простір світився снігами крізь тебе,<br />
поле безплідне бігло з-під ніг,<br />
щоб розповзтись на повісмо доріг.<br />
Нащо ти носиш зернину у жмені,<br />
пальці від прорості в тебе зелені, —<br />
де ти приткнеш її, як заховаєш?<br />
Суне переслідом воронів зграя.<br />
Кинеш наодлі — сніг весь збіжиться,<br />
гору укриють пожадливі птиці —<br />
буде на білому смерть панувать,<br />
не відшкодуєш нічим своїх втрат.<br />
Дишем на зерня духом творящим,<br />
сам обезважнів, та зернятко важчає —<br />
перед собою його, наче камінь, несеш,<br />
доки посієш, ще й сам проростеш:<br />
з-під валуна, з-під могильного каменя<br />
голос промкнеться кволий поламано:<br />
— О, бережіть, бо унадились птиці<br />
красти сиру із-під мене землицю.<br />
Чую, безодня гуде піді мною,<br />
камінь падучий кричить глибиною:<br />
— Безвість — це тяжче, аніж забуття,<br />
о, засівайтесь на обшир життя!</p>

<div>




</div>

<p>***</p>

<div></div>