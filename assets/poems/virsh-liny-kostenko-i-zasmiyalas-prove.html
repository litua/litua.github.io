<strong>Ліна Костенко – Виходжу в сад, він чорний і худий…</strong>
<p>І засміялась провесінь: — Пора! —<br />
за Чорним Шляхом, за Великим Лугом —<br />
дивлюсь: мій прадід, і пра-пра, пра-пра —<br />
усі ідуть за часом, як за плугом.</p>
<p>За ланом лан, за ланом лан і лан,<br />
за Чорним Шляхом, за Великим Лугом,<br />
вони уже в тумані — як туман —<br />
усі вже йдуть за часом, як за плугом.</p>

<div>




</div>

<p>Яка важка у вічності хода! —<br />
за Чорним Шляхом, за Великим Лугом.<br />
Така свавільна, вільна, молода —<br />
невже і я іду вже, як за плугом?!</p>
<p>І що зорю? Який засію лан?<br />
За Чорним Шляхом, за Великим Лугом.<br />
Невже і я в тумані — як туман —<br />
і я вже йду за часом, як за плугом?..</p>

<div></div>