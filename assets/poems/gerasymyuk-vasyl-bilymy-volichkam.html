<strong>Герасим’юк Василь – Білими волічками…</strong>
<p>Білими волічками<br />
ноги твої обів’ю,<br />
чорними волічками<br />
волосся твоє зав’ю,<br />
червоними волічками<br />
обів’ю твій стан,<br />
а зелені покладу на брови,<br />
а сині покладу на вії,<br />
а груди твої і руки<br />
знову білими обів’ю,<br />
найбілішими волічками.</p>
<p>А потім із горищ усіх<br />
позношу усі волічки<br />
і тебе обвивати буду,<br />
щоб ти була в кожному килимі,<br />
на кожній вереті<br />
щоб ти була.</p>

<div>




</div>

<p>Ти знаєш?</p>
<p>Колись давно мені приснилося,<br />
що зіткали мене, мов килим,<br />
але ті волічки,<br />
з яких той килим ткали,<br />
не обвивали тебе в ту пору,<br />
коли проступає смола.</p>
<p>На цій холодній землі<br />
обів’ю тебе волічками<br />
із найпершої вовни — міцки,<br />
із другої вовни — натинини,<br />
із третьої вовни, яка не має<br />
імені…</p>

<div></div>