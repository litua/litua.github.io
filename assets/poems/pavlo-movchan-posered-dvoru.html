<strong>Павло Мовчан – Посеред двору </strong>
<p><em>Над ким ті сурми плакали?</em><br />
<em> П. Тичина</em></p>

<div>




</div>

<p>Срібно-рожевий дим. І висота дзеркальна.<br />
Я відкидаю сніг. Та музика печальна<br />
раптово вчулася, схитнулась кругла мідь,<br />
і тінь лягла на білене подвір’я<br />
так, ніби був не ранок — надвечір’я,<br />
а хто де грав — того не зрозуміть…<br />
Зіпершись на лопату серед двору,<br />
я наслухав: летіло щось прозоре,<br />
і нагло сніг обрушився з верби,<br />
і слід снувавсь прозоро-голубий<br />
за тим, що неозначено незриме<br />
здіймалось вгору по сусідству з димом.<br />
То не душа. Причулося, здалося…<br />
Та що це? Спів? Луна дзвінкоголосся,<br />
ухикання допліскує здаля.<br />
Танцюють, мабуть, — двиготить земля.<br />
— Добридень, Павле, — привітавсь сусід. —<br />
Чому з лопатою? Земля ж тверда, як лід,<br />
її кайлом довбати, мабуть, слід<br />
або ж ломком поцюкать доведеться…<br />
Була людина золотого серця..<br />
Царство небесне… — І зашурхав у сніг.<br />
…По хвилі на лопату я наліг,<br />
міркуючи, то той, кого не знаю…<br />
З’явивсь ізнов сусід (той самий): — Вас вітаю!<br />
Лопату кидай, йдемо свальбувать.<br />
Такі музики! Грають на всі п’ять!<br />
Аж ноги трусяться і просяться до танцю.—<br />
Подався геть… А я, як в лихоманці,<br />
стояв, тремтів… і падала із рук<br />
лопата в сніг. Впотужнювався звук<br />
сумно-веселий, сплетений утроє,<br />
бо я кричав і бачив над собою,<br />
як нависає тінню крижаною<br />
членистонога хмара, мов павук.<br />
Вона кришилась — розлягався стук:<br />
груддя скипіле падало додолу,<br />
і сипавсь сніг вечірнього помолу.</p>
<p>***</p>

<div></div>