<strong>Павло Глазовий – Старий дурень</strong>
<p>Узяв собі старий дурень молоду дружину,<br />
Пожив тиждень та й не може розігнути спину.<br />
Поцілує молоденьку, погладить, мов кішку,<br />
Та й лягає спочивати на окремім ліжку.<br />
Жінка шепче: — Мерзнуть ручки, мерзнуть мої ніжки.<br />
Нема кому мене, бідну, погріти хоч трішки.<br />
Раніш було моя мама біля мене ляже,<br />
Приголубить, і зігріє, й казочку розкаже. —<br />
Старий дурень як гарикне: — Годі тобі хникать!<br />
Не піду ж я серед ночі твою маму кликать.</p>

<div></div>