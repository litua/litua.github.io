<strong>Іван Світличний – Н.Світличній</strong>
<p>У світі пошесті і змору,<br />
Німотності і глухоти,<br />
Де мудрі муштрою менти<br />
Лінчують душі без розбору, —</p>
<p>Там пісня, витвір висоти,<br />
Свободи й пружного простору,<br />
Шугнула вільним птахом вгору,<br />
У вир! У небо! У світи!</p>

<div>




</div>

<p>Ривком відчаєного тіла<br />
Роковано залебеділа<br />
В святій готовності офір,</p>
<p>Та, браконьєрським залпом в небо<br />
Підтята — легендарний лебідь, —<br />
Упала на тюремний двір.</p>

<div></div>