<strong>Павло Мовчан – “На цій землі ти вже не вперше…” </strong>
<p>На цій землі ти вже не вперше,<br />
і доля та ж — вона одна.<br />
Так, ніби прагне для завершень<br />
якщо не вчинку, то хоч сна…<br />
Усе повторюється знову:<br />
той самий вік і люди ті ж,<br />
макуха, гроші паперові,<br />
пожнив’я, жорна, дерть і ківш…<br />
На горлі ґудзик металевий,<br />
в ногах пшеничні устілки,<br />
той самий шлях і ті ж дерева,<br />
лиш кущ вільшини не такий.<br />
Ту саму хмару я вже бачив<br />
на тому ж місці в той же час…<br />
І небо відблиском гарячим<br />
тоді ж висвітлювало нас.<br />
Такий же і туман стелився<br />
над річкою, як і тепер.<br />
В ковбані шмат води сталився,<br />
та раптом кущ заворушився<br />
і рукавом усе зітер.<br />
Він був з майбутнього, напевне,<br />
із позачасся був, мабуть,<br />
бо шелестом сказав він древнім:<br />
—Ти вічним сном спиш, Павле, тут!</p>

<div>




</div>

<p>***</p>

<div></div>