<strong>Павло Мовчан – “Ні квітка безіменна, ні трава…” </strong>
<p>Ні квітка безіменна, ні трава<br />
ще не збулися захвату і зросту.<br />
І гоструватим духом кропива<br />
виповнює вже перезрілий простір.<br />
Затримує учепистий реп’ях<br />
тебе на мить в дорозі відпочити,<br />
і зір твій вгору піднімає птах,<br />
аби в очах усе земне здрібнити.<br />
І вимиває з пам’яті струмок,<br />
мов бите скло, якісь події, дати;<br />
іржавий з тину виповза гвіздок,<br />
і далі не дає тобі ступати.<br />
Обтяжливий пилок із лободи<br />
крок уповільнив, бо летить супроти:<br />
— Чому ти квапишся, навіщо і куди?<br />
Там брамник спить в розчахнутих воротах.<br />
Солома житня стрілами летить,<br />
і тонуть ноги в куряву колісну,<br />
ляга на губи павутинки нить,<br />
і шлях засохлий впоперек вже тріснув.<br />
— Але й позаду рушиться пісок,<br />
і все зникає, западає в прірву…<br />
Тому такий поквапливий мій крок,<br />
що обганяю далечінь прозірну.</p>

<div>




</div>

<p>***</p>

<div></div>