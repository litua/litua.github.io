<strong>Павло Мовчан – При місяці </strong>
<p>Все скрадене, розрівняне, сріблясте<br />
принаджує, мов куряву, припасти,<br />
дочасно заніміти, сріблом стать,<br />
яке позначить місячна печать.</p>

<div>




</div>

<p>Чи ж буде так: рівнинна рівнота,<br />
і нікому цей простір запитать<br />
про суть краси тонкої, наче плівка,<br />
про сухоцвіт, де не буває бджілка,<br />
про чисту воду, мертву, як кришталь,<br />
про срібний цвіт, якого вже не жаль.</p>
<p>Хіба ж то сон, як все заціпеніло?<br />
Страх крейдою підводить стіни біло.<br />
І цілу ніч дзвенить голодна пилка<br />
про те, що вік — сніжинка-однокрилка.</p>
<p>***</p>

<div></div>