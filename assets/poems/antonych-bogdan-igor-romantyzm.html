<strong>Антонич Богдан-Ігор – Романтизм</strong>
<p>Над морем в хмарах марить чорна галич,<br />
ліричний місяць потопає в тінь.<br />
І дикі скелі й синя далечінь.<br />
Пливуть похмурі Байрона ушкали.</p>
<p>В городі в темну ніч самітний Вертер<br />
на зір вазі сам важить світ і серце<br />
своє й сумує, що живе, не вмер ще.<br />
О ти, покрово хворих серць, о смерте!</p>

<div>




</div>

<p>Є два світи: один круг нас, а другий —<br />
це ми; між ними вічна боротьба<br />
лягає на життя клеймом напруги.</p>
<p>Чи ж не сильніші в грудях буревії,<br />
як порожнечі дійсності клятьба?<br />
— Не знали, що гарніший світ від мрії.</p>

<div></div>