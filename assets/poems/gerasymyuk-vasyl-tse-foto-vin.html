<strong>Герасим’юк Василь – Це фото він…</strong>
<p>Це фото * він вибрав за день чи за два до…</p>
<p>І потім –</p>
<p>у траурній рамці, під склом, під серпневим дощем…<br />
Котрого Івана покличуть на проби? А пробам<br />
судилося нині і прісно: вогнем і мечем…</p>
<p>І ми ще зійдемось в повітрі журби і жалоби.<br />
Котрому Івану він руку поклав на плече?<br />
Пострижений, у сірячині – з Франкової проби –<br />
готовий до екранізацій вогнем і мечем.</p>

<div>




</div>

<p>Не лживим, продажним екраном, а мертвим Іваном<br />
ми зібрані тут, ніби в гурті від краху втечем…<br />
І наче ми виживем, випірнем і не споганим<br />
того, чого ще не вдалося вогнем і мечем.</p>
<p>Знекровлені, темні прозріння, осяяння кволі.<br />
А серпень – останній. А проба серпнева – одна.<br />
Його не затвердять на роль. Бо розписано ролі.<br />
А пробувать можна і так. Бо своя сторона.</p>
<p><em>_________________________________________</em><br />
<em> * Іван Васильович Миколайчук на пробах на роль</em><br />
<em> у фільмі-екранізації новели І. Франка.</em></p>

<div></div>