<strong>Семенко Михайль – Момент</strong>
<p>Кілька маленьких вражень<br />
проводив на вокзал сестру<br />
був м’якенький ранок<br />
ми загострились на вітрі<br />
чекали потягу години дві<br />
лінощі<br />
але згадувалось в голові.</p>
<p>На Ромодані вогко й слизько<br />
побіг купити газету й квитки<br />
небо замутніло було таке облудне було так близько<br />
гайдамаки на платформі<br />
з рушницями жупаносвитки<br />
в чудернацькій уніформі.</p>

<div>




</div>

<p>В зустрічнім потязі зустрів давнього знайомого<br />
він має шлях через Азію до гір<br />
і заток мною нещодавно кинутих<br />
мені хочеться<br />
сісти у вагон<br />
в протилежний<br />
бік полинути<br />
до чужих далеких рідних милих берегів.<br />
Але ми стиснули руки<br />
і я в Кибинці.</p>
<p>XII. 1917. Кибинці</p>

<div></div>