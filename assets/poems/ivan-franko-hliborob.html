<strong>Іван Франко – Хлібороб</strong>
<p>Гей, хто на світі кращу долю має,<br />
Як той, що плугом святу землю оре?<br />
Святую землю в банку заставляє,<br />
В довги впадає, як в бездонне море,<br />
І поти б’ється, аж остатня рація<br />
На нього спаде – грунту ліцитація –<br />
І поки в найми не пошкандибає, –<br />
Гей, хто на світі кращу долю має?<br />
Гей, хто на світі кращу долю має,<br />
Як той, що вірно цісареві служить,<br />
В касарні нишком рід свій споминає,<br />
Зітхає нишком, і клене, і тужить,<br />
Махає «гвером», в «гліді» машерує,<br />
На варті мерзне, в «шпангах» креперує,<br />
В «ібунках» пріє, «комісняк» снідає, –<br />
Гей, хто на світі кращу долю має?<br />
Гей, хто на світі кращу долю має,<br />
Як той, хто щирим патріотом зветься,<br />
Податки точно рік за рік складає,<br />
Шанує власть, перед жандармом гнеться,<br />
Цілуєсь з возним і, хоч дуже бідний,<br />
Як треба дати, дасть і гріш послідній,<br />
А нащо, за що дав – і не питає, –<br />
Гей, хто на світі кращу долю має?<br />
Гей, хто на світі кращу долю має,<br />
Як той, що все лиш ту науку чує,<br />
Що тільки бідних господь бог карає,<br />
Що ласка божа тільки багачу є,<br />
Що чорт усюди чоловіка кусить,<br />
А бідний все в покусі впасти мусить,<br />
Що хлоп лінюх, п’яниця і свиня є, –<br />
Гей, хто на світі кращу долю має?</p>

<div>




</div>

<p>1880</p>

<div></div>