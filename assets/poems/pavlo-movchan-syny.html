<strong>Павло Мовчан – Сини </strong>
<p>Зривається голос на поклик:—О небо!<br />
Бездонність твоя вже очей не гнітить,<br />
і аркуш паперу кружляє, як лебідь,<br />
і рідиться зором недвижна блакить.<br />
Кому тільки в тебе вдивлятись щоденно?<br />
О небо! О руки! О справи земні!<br />
Лиш видивиш очі — і зір помрячений<br />
нагледить пітьму у твоїй глибині…<br />
У матері зранку опущені очі,<br />
немов завинила, що стільки трудів.<br />
Хіба що до стелі зірве серед ночі,<br />
наснивши ізнову живими синів.<br />
І гляне у вікна, а зірок — як маку!<br />
І холодом дише небесна пітьма;<br />
і що ті сузір’я, дрібні зодіаки,<br />
якщо ж їх і справді отам вже нема!<br />
І пучками хрест щомерщій наснувала,<br />
щоб стелю очима до світку тримать,<br />
в них світлість блакитна слізьми натікала,<br />
аби глибину неземну приховать.<br />
І чує до ранку ходу їх по хаті…<br />
І бачить крізь стелю, крізь дах і літа,<br />
як троє синів у блакить лійкувату<br />
у вихорі кружнім летить-відліта…</p>

<div>




</div>

<p>***</p>

<div></div>