<strong>Сингаївський Микола – Мова</strong>
<p>Ми з правіку народжені бути,<br />
І в собі відкривати світи.<br />
Та примножувать серцем здобуте,<br />
Та святині свої берегти.</p>
<p>Промовляти – одвічне жадання,<br />
Наче бачити чисту блакить…<br />
Кожен голос – то наше дихання,<br />
Кожним звуком</p>
<p><em>нам серце болить.</em></p>
<p>Наче злагоди, прагнем обнови<br />
Од своїх первобутніх основ.<br />
Через пісню вертаєм до мови,<br />
А від мови – до пісні знов.</p>

<div>




</div>

<p>Щоб душею відчути боління<br />
Незагойних чорнобильських ран…<br />
Тож якої землі</p>
<p><em>ми коріння?</em></p>
<p>І якого народу наш храм?</p>
<p>Залишаем у спадок нащадкам<br />
Колискової зоряний цвіт.<br />
І відроджуєм наче спочатку<br />
Слова отчого заповіт.</p>
<p>А від нього – і мова родинна –<br />
Розповита, розкута життям.<br />
А від мови – сильніша людина,<br />
Що себе називає ім’ям.</p>
<p>То в задумі притихла, мов пуща,<br />
То розбурхана, наче гроза,<br />
Мова – суща і невмируща,<br />
Мова – материна сльоза.</p>

<div></div>