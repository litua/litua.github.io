<strong>Микола Руденко – Безмежність бачити не можна…</strong>
<p>Безмежність бачити не можна.<br />
Але й обмеженість на око<br />
Так давить, що клітина кожна<br />
Бунтує і щемить жорстоко.</p>
<p>Ці стіни тиснуть, мов лещата,<br />
На груди сунуться зловісно.<br />
Душа ось–ось почне кричати,<br />
Що тісно їй, до болю тісно.</p>

<div>




</div>

<p>І хоч, здається, є для тіла<br />
Той спокій, про який ти марив, —<br />
Душа не спокою хотіла:<br />
Їй треба линути за хмари.</p>
<p>Безмежність бачити не можна,<br />
Та є веселка, сонце, зорі.<br />
Є неба усмішка тривожна,<br />
Що грає у коханім зорі.</p>
<p>Є тихі верби над рікою,<br />
Духмяність лугового сіна…<br />
І є поезія, з якою<br />
Не страшно і в тюремних стінах.</p>
<p><em>29.05.1977</em></p>

<div></div>