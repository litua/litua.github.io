<strong>Павло Мовчан – Зірка </strong>
<p><em>Зоре моя вечірняя,</em><br />
<em> зійди над горою.</em></p>
<p><em>Т. Г. Шевченко</em></p>

<div>




</div>

<p>Розмита на бистрі<br />
зіяла, наче рана,<br />
а скинув очі — угорі,<br />
в промінні тонкотканім<br />
краплина, крапелька тремтить<br />
і, проклювавши небо,<br />
на пошуки душі летить<br />
до тебе лиш, до тебе…<br />
зоре моя, житино,<br />
в нічної птахи на крилі<br />
гориш ти, як жарина.<br />
Коли вона тебе зняла,<br />
куди тебе відносить?<br />
Від крихти твойого тепла<br />
була тепліша осінь…<br />
Без тебе, зіронько, мені<br />
і сутінно, й студено,<br />
всі ночі, ноченьки сумні<br />
для одного, для мене.<br />
Вся вилузаність порожнин<br />
для мене для одного,<br />
і спати в дуплах соломин,<br />
і в холод дощових краплин<br />
взувати босі ноги.<br />
І під цим небом мовчазним,<br />
піднявши очі д’горі,<br />
ходить і тішитись одним —<br />
що сяєш, моя зоре.</p>
<p>***</p>

<div></div>