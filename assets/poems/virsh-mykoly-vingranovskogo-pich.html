<strong>Микола Вінграновський – Піч</strong>
<p>Зірок запізнілі курчата<br />
Розбіжаться від мене в ніч —<br />
Вибігай за село стрічати,<br />
Моя посивіла піч!</p>
<p>Приголублю твою затулу,<br />
І під струнами рогози<br />
У кімнату мене вези,<br />
Теплотою всміхайся чуло…</p>
<p>Хай не шестеро буде нас,<br />
Хай один я прийшов поки що —<br />
Твого комина чортів бас<br />
Соловейком мені засвище.</p>
<p>Коли мати, забувши втому,<br />
Вже не вмістить за стіл родини —<br />
Будеш їсти свою солому<br />
Й подивлятися на годинник*.</p>

<div>




</div>

<p>І тоді, коли я з двора<br />
Прийду снити дитинним спомином, —<br />
Ти всміхатимешся, стара,<br />
І в минуле зітхатимеш комином…</p>
<p>Стане день за твоїм порогом —<br />
Будеш мрійно мене проводжати<br />
Димарем своїм зверху хати,<br />
Голубою хустиною з нього…</p>
<p>І коли закружляє ніч —<br />
Встану я в твоїх мріях чулих!<br />
Ти забудеш зітхнути, піч,<br />
Своїм комином у минуле.</p>
<p><em>1955</em></p>

<div></div>