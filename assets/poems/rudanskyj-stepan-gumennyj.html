<strong>Руданський Степан – Гуменний</strong>
<p>Їздив дідич за границю,<br />
Назад повертає —<br />
От гуменний на границі<br />
Пана і вітає.</p>
<p>Поклонився, привітався.<br />
«А що там, Іване?»<br />
А гуменний йому каже:<br />
«Та все гаразд, пане.</p>
<p>Одно тілько…» — «А що тілько?»<br />
Дідич обізвався.<br />
«Та то, пане, що ваш ножик<br />
Складаний зламався».</p>
<p>«Ну! Зламався, так зламався,<br />
Що там споминати.<br />
Певне, хлопці мали гратись<br />
Та й мали зламати?»</p>
<p>«Таки правда, ясний пане!<br />
Хлопці ізламали,<br />
Лиш не грались, а сивого<br />
Коня білували».</p>
<p>«А з чого ж то сивий згинув?»<br />
«Пані хорували,<br />
За лікарством як погнали,<br />
То і підірвали».</p>

<div>




</div>

<p>«То і пані хорувала?<br />
Ах, боже мій, боже!<br />
Що ж? Здорова моя пані?<br />
Говори, небоже».</p>
<p>«Помоліться, пане, богу!<br />
День лиш хорували,<br />
А на другий од пожару<br />
Богу й душу дали!»</p>
<p>«Од пожару?.. Що такеє?..»<br />
«Просте, пане, діло:<br />
Як зайнявся тік у пана,<br />
То все погоріло!»</p>
<p>«Пані вмерла, все згоріло…<br />
Будь здоров, Іване!..»<br />
«А ще ж панна ваша вдома,<br />
Поверніться, пане!»</p>
<p>«Що ж там, голубе Іване?<br />
Як там бідна дочка?»<br />
«А нічого, уповила<br />
Хлопця, як линочка!»</p>
<p>Спом’янув тут бідний дідич<br />
Чорта і чортицю,<br />
Плюнув з лиха, сів на бричку:<br />
«Рушай за границю!»</p>

<div></div>