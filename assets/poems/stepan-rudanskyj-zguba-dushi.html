<strong>Степан Руданський – Згуба душі</strong>
<p>Раз пропала на степу<br />
В чумаків сокира,<br />
До одного всі взялись:<br />
«Ти та й ти, псявіро!..»</p>
<p>Той їх годить, хаменить,<br />
Той їм розважає,<br />
Вже й клянеться на чім світ,<br />
Богом присягає…</p>

<div>




</div>

<p>Ні! Не вірять! Аж чумак<br />
Против неба глянув:<br />
«Коли я сокиру взяв,<br />
Най я ляхом стану!..»</p>
<p>«Стій, чумаче, не губи<br />
Ні душі, ні віри!<br />
Вірим-вірим! Ти не брав<br />
Нашої сокири!»</p>

<div></div>