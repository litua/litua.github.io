<strong>Євген Маланюк – Зловісне</strong>
<p>Знов захід буряний. Недобрий.<br />
Знов пророкує кров’ю літер,<br />
Що ми загинем, яко обри,<br />
Щo буде степ, руїна й вітер,</p>

<div>




</div>

<p>Що почорніє світ сей білий,<br />
Що все живе пожруть пожежі,<br />
Що тільки віщий свист Сібілли<br />
Лунатиме в сліпім безмежжі.</p>
<p>Сузір’ям скаже Бог вознести<br />
У мертвім небі пентограмму,<br />
Й новий про це напише Нестор<br />
В самотній катакомбі храму.</p>
<p><em>1924</em></p>

<div></div>