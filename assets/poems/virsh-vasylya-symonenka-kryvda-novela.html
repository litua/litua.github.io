<strong>Василь Симоненко – Кривда (новела)</strong>
<p>У Івася немає тата.<br />
Не питайте тільки чому.<br />
Лиш від матері ласку знати<br />
Довелося хлопчині цьому.</p>
<p>Він росте, як і інші діти,<br />
І вистрибує, як усі.<br />
Любить босим прогоготіти<br />
По ранковій колючий росі.</p>
<p>Любить квіти на луках рвати,<br />
Майструвати лука в лозі,<br />
По городу галопом промчати<br />
На обуреній, гнівній козі.</p>
<p>Але в грудях жаринка стука,<br />
Є завітне в Івася одно —<br />
Хоче він, щоб узяв за руку<br />
І повів його тато в кіно.</p>
<p>Ну, нехай би смикнув за вухо,<br />
Хай нагримав би раз чи два, —<br />
Все одно він би тата слухав<br />
І ловив би його слова…</p>
<p>Раз Івась на толоці грався,<br />
Раптом глянув — сусіда йде.<br />
— Ти пустуєш тута, — озвався, —<br />
А тебе дома батько жде…</p>

<div>




</div>

<p>Біг Івасик, немов на свято,<br />
І вибрикував, як лоша,<br />
І, напевне, була у п’ятах<br />
Пелюсткова його душа.</p>
<p>На порозі закляк винувати,<br />
Але в хаті — мама сама.<br />
— Дядько кажуть, приїхав тато,<br />
Тільки чому ж його нема?..</p>
<p>Раптом стало Івасю стидно,<br />
Раптом хлопець увесь поблід —<br />
Догадався, чому єхидно<br />
Захихикав сусіда вслід.</p>
<p>Він допізна сидів у коноплях,<br />
Мов уперше вступив у гидь,<br />
З оченят, від плачу промоклих,<br />
Рукавом витирав блакить.</p>
<p>А вночі шугнув через грядку,<br />
Де сусідів паркан стирчав,<br />
Вибив шибку одну з рогатки<br />
І додому спати помчав…</p>
<p>Бо ж немає тим іншої кари,<br />
Хто дотепи свої в іржі<br />
Заганяє бездумно в рани,<br />
У болючі рани чужі…</p>

<div></div>