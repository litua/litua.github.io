<strong>Ліна Костенко – Готичні смереки над банями буків…</strong>
<p>Готичні смереки над банями буків,<br />
гаркаві громи над країною крон.<br />
Ночей чорнокнижжя читаю по буквах,<br />
і сплю, прочитавши собі Оріон.</p>
<p>А вранці повстану. Обуренням серця,<br />
веселим азартом очей і ума.<br />
На вікнах розсиплеться сонячне скерцо<br />
і рух засміється над скрипом гальма.</p>
<p>Обридли відьомскі шабаші фікцій<br />
і ця конфіскація душ під гармонь.<br />
І хочеться часом в двадцятому віці<br />
забитись в печеру і няньчить вогонь.</p>

<div>




</div>

<p>Свободи предтеча —<br />
розхристана втеча<br />
з мурованих дум<br />
у мандруючий дим.<br />
Дзвенить ручаїв стрімголова малеча<br />
блакитною кров’ю камінних глибин.</p>
<p>Світанки мої у смарагдовій ворсі<br />
над кумканням всіх ропухатих дрібниць —<br />
готика самотності,<br />
готика суворості,<br />
рубінові розсипища суниць…</p>
<p>Отут я стою під замисленим небом<br />
на чорних вітрах світових веремій,<br />
і в сутичці вічній святого з ганебним<br />
світлішає розум зацькований мій.</p>
<p>Болять дисонанси. Сумують симфонії.<br />
Пручаються ноти в розпечений залп.<br />
Будую мовчання, як зал філармонії.<br />
Колонний<br />
безсонний<br />
смерековий зал.</p>

<div></div>