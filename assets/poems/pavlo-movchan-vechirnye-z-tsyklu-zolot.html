<strong>Павло Мовчан – Вечірнє (З циклу «Золоті ключі») </strong>
<p><em>(З циклу «Золоті ключі»)</em></p>

<div>




</div>

<p>Де ж ти журно, круче, крячеш,<br />
що тебе я і не бачу?<br />
Чи від поклику відстав,<br />
чи всотала висота?<br />
На вустах моїх німих<br />
махаоном клич притих:<br />
слуха — не схлюпне крильми…<br />
Круче, поклик твій з пітьми,<br />
склянку обрію розбивши,<br />
ти крильми щось чорне пишеш,<br />
то ж порізи — не письмо,—<br />
мохом куриться димок,<br />
у долини натікає…<br />
Круче, ти летючий камінь —<br />
отвір в просторі пробив,—<br />
день чорніє голубий…<br />
Зір чорніє волохатий…<br />
І метелики крилаті<br />
вилітають з вуст моїх.<br />
— Круче, змовчать я, не зміг!<br />
Бо витке мотуззя диму<br />
горло стиснуло незримо…—<br />
А твій кряч з височини<br />
навіть голос почорнив:<br />
— Кру…</p>
<p>***</p>

<div></div>