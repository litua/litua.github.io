<strong>Микола Вінграновський – Романс</strong>
<p>Не говори, не говори<br />
Про світанковий яр,<br />
Там сплять прощання явори<br />
Під вибухами хмар.</p>
<p>Бродили щастям дні мої<br />
З тобою у маю,<br />
І на багнети солов’їв<br />
Я кинув юнь твою.</p>

<div>




</div>

<p>Я плескав небо мрій своїх<br />
На твій дівочий шлях…<br />
І жаль мені, що я не міг<br />
Спалить тебе в полях.</p>
<p>Не говори, не говори<br />
Про світанковий яр,<br />
Там сплять прощання явори<br />
Під вибухами хмар.</p>
<p><em>1960</em></p>

<div></div>