Юрій Андрухович – Напучування балконові<p>Лети, мій балконе, в найвищі околи,<br />
порвавши чіпкі виноградні тенета,<br />
відчаль від стіни, завертись, мов планета,<br />
і линь, як літак, мій фіґурний балконе!..</p>
<p>Цю мить невагомості — чудо зникоме —<br />
неси як високу і болісну знаду —<br />
хай зяє в темниці гірлянд винограду<br />
твоя незаконна відсутність, балконе.</p>
<p>Злети над подвір’я й запилені вікна,<br />
над подих квартир — запах мила і клею.<br />
Оте, що внизу, зветься просто землею,<br />
а пустка вгорі безконечна і вічна.</p>

<div>




</div>

<p>Повз башту злети, що шпиляста й залізна,<br />
перил і карнизів сипку галерею,—<br />
внизу й не помітять, як ти став зорею:<br />
там радіо грає і сохне білизна.</p>
<p>І плавно ковзнувши над річищем Лети,<br />
зійди на поля, де вібрують циклони.<br />
Тримайся міцніше будинку, балконе,<br />
міцніше тримайся балкона, поете…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>