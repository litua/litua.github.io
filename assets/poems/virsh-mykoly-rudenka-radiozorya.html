<strong>Микола Руденко – Радіозоря</strong>
<p><em>Наша цивілізація багато випромінює радіохвиль. </em><br />
<em>За свідченням астрофізиків, Землю сьогодні </em><br />
<em>здалеку можна переплутати з радіозорею.</em></p>
<p>Ми молимось біля екрана,<br />
Неначе біля вівтаря.<br />
Земля внизу — кривава рана,<br />
А з неба — радіозоря.</p>
<p>Крізь хмари та вербові крони,<br />
Через луги і сіножать</p>
<p>Офелії та Дездемони<br />
Радіохвилями біжать.</p>
<p>Спурхнувши із якоїсь хвильки<br />
(Схоласте, був провидцем ти!),<br />
На кінчику твоєї шпильки<br />
Танцюють янголи й чорти.</p>

<div>




</div>

<p>Планета схожа на корову,<br />
Яку ми доїмо щодня,<br />
Щоб кинуть образ, кинуть слово.<br />
А що в них — правда чи брехня?</p>
<p>Здобуток чи, можливо, кара?<br />
Що збережуть від нас віки?..<br />
Вже голоду страшна примара<br />
Бере в полон материки.</p>
<p>Дивлюсь, як світ спливає горем,<br />
Шукаю сенс отих зусиль:<br />
Чи ми себе не перетворим<br />
На мертвий плин радіохвиль?</p>
<p>І легковажним примхам вірні,<br />
Геть випивши снагу земну,<br />
Вже не тілесні, а ефірні<br />
Полинемо у далину.</p>
<p>І десь про нас промовить гірко<br />
Загиблих зір старий знавець:<br />
— Іще одна радіозірка<br />
Себе спалила нанівець.</p>
<p>03.02.1974</p>

<div></div>