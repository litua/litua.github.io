<strong>Осип Маковей – Думка</strong>
<p>Мені здається: я не жив,<br />
а тільки все збирався жити,<br />
чогось шукав, за чимсь тужив,<br />
бажав комусь весь вік служити;<br />
аж ось і молодість минула,<br />
не живши, втомлена заснула.<br />
І день прийде, як та сльота,<br />
я довгу панахиду правлю:<br />
«Прощайте, молоді літа!<br />
не гуджу вас я і не славлю;<br />
з могили вже вас не добуду,<br />
уже я молодим не буду’.<br />
І в сім жалю мов бачу я:<br />
не мертва молодість, лиш сонна;<br />
невпору ще журба моя,<br />
невпору пісня похоронна!<br />
Ще поживем! Давайте жити,<br />
наново глядати, тужити!…</p>

<div>




</div>

<p><em>1885</em></p>

<div></div>