<strong>Павло Мовчан – Надмірна світлість </strong>
<p>Надмірна світлість вже така далека,<br />
що можна лиш уявою сягнуть.<br />
Крильми виказує спалахнутий лелека<br />
неблизь небесну і криничну путь.</p>
<p>Безсмертник при вустах тримає промінь,<br />
ворсинки світла переносить джміль…<br />
Надміру світла в срібному розломі:<br />
громадиться вгороі небесна сіль…</p>
<p>Кущ сяйва палахкоче при дорозі,<br />
а з нього пташка іскрою зліта,<br />
та підійти до нього не в спромозі —<br />
трима за душу міцно чорнота.</p>

<div>




</div>

<p>Життя ж твоє, мов заполоч, линюще,<br />
вже вижовкло, погнулось, мов папір.<br />
Не бачать раю очі невидющі —<br />
згаса поволі вигорілий зір…</p>
<p>Та прийде час — в розломах болю зблиском<br />
надмірне світло спалахне на мить:<br />
нестерпне світло ти побачиш зблизька —<br />
в тобі воно і пам’ять спопелить,</p>
<p>і чорний вік, і душу твою чорну,<br />
і чорний страх, і залишки думок.<br />
І спалить твоє тіло гріхотворне<br />
високий струм небесних блискавок.</p>
<p>***</p>

<div></div>