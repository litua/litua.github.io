<strong>Степан Руданський – Суходольський</strong>
<p>Згинув шляхтич Суходольський,<br />
Вже в костьолі тіло,<br />
І з-під небка ксьондз навколо<br />
Поглядає сміло.</p>
<p>Далі мову зачинає,<br />
Тільки не по-польськи,<br />
Зачинає по-латині:<br />
«Ubi Suchodolski?» *</p>
<p>І поглянув ще навколо:<br />
«Ubi Suchodolski?»<br />
Далі ще раз кругом глянув:<br />
«Ubi Suchodolski?»</p>
<p>Аж п’яничка їден слухав:<br />
«Ubi» все та «ubi»,<br />
Далі й каже: «Знаєш, ubi?<br />
У чортовій губі!»</p>

<div>




</div>

<p>«Lżesz, gałganie! ** Він у бога! —<br />
Ксьондз відповідає. —<br />
Враз з святими його хвалить<br />
І на арфу грає!»</p>
<p>А п’яничка похилився,<br />
За ліхтар узявся.<br />
«Та не знаю, хто з нас gałgan, —<br />
Сміло обізвався, —</p>
<p>Бо покійник не знав того,<br />
Як і дудку взяти,<br />
Та де йому перед богом<br />
Ще й на арфу грати?»</p>
<p>___________________________<br />
* Де Суходольський?<em> (лат.) — Ред.</em><br />
** Брешеш, негіднику! <em>(польськ.) — Ред.</em></p>

<div></div>