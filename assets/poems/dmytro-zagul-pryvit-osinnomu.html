<strong>Дмитро Загул – Привіт осінньому</strong>
<p>…А було тихо. Було журно,<br />
Аж доки з нетрів городів,<br />
Мов свіжий вихор в хату курну,<br />
З потужним криком, грізно й бурно,<br />
Ти в наші села зелетів.</p>
<p>Прийшов у стомлені оселі<br />
З юрбою радісних пісень,<br />
Заколихав трухляві стелі,<br />
Переорав сухі пустелі<br />
І засвітив веселий день.</p>

<div>




</div>

<p>Вітай, великий чародію!<br />
Тобі, осінньому, хвала!<br />
Перетворив ти в дійсність мрію<br />
І справдив зоряну надію,<br />
Що в серці од віків цвіла.</p>
<p>Вже шостий жовтень, як пройшов ти<br />
По наших селах і містах…<br />
Тепер тобі, чарівний Жовтне,<br />
По віки вічні не замовкне<br />
Хвала на радісних устах.</p>
<p>І кожне свіже покоління<br />
Неперебіжних сотень літ<br />
Оддасть тобі своє горіння.<br />
О революціє осіння,<br />
Тобі щоразу мій привіт!</p>
<p>1923. ІЗ ЗБІРКИ “НАШ ДЕНЬ”, ЖОВТНЕВИЙ ВИХОР</p>

<div></div>