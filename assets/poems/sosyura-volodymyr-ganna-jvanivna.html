Сосюра Володимир – Ганна Йванівна<p>Я пам’ятаю вчительку мою,<br />
просту, і скромну, і завжди спокійну.<br />
Вона любила школярів сім’ю,<br />
Як ми її, задуману і мрійну.<br />
Як мати, Ганна Иванівна була,<br />
вона із нас не лаяла нікого.<br />
Завжди усмішка лагідна цвіла<br />
їй на вустах. Турботи і тривоги<br />
вона сприймала в спокої своїм<br />
так мужньо й твердо. Наче рідний дім,<br />
для нас була сільська далека школа.<br />
Я не забуду вчительку ніколи,<br />
яку любив всім серденьком малим.<br />
Завжди привітна, тиха й ясночола,<br />
вона нічим не силувала нас,<br />
але при ній такий був тихий клас,<br />
як сад без вітру. З нами часто в поле<br />
вона ходила й вчила нас любить<br />
свій рідний край, як сонце, як блакить,<br />
як всю природу: знать, як звуться квіти,<br />
не драть гніздечок і не мучить птиць.<br />
Цвіли далекі спалахи зірниць,<br />
і перла рос на скошенеє жито<br />
вже сіяв вечір… Вчителько моя,<br />
хіба забуть тебе в ці дні я можу!<br />
В душі моїй твій тихий зір сія<br />
привітом дальнім. В серці, наче рожу,<br />
про тебе пам’ять пісня зберегла.<br />
Для мене матір’ю ти другою була.</p>

<div>




</div>

<p>1949</p>
<p>автор: <strong><a href="http://onlyart.org.ua/?page_id=8276">Сосюра Володимир</a></strong></p>

<div></div>