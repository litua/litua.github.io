<strong>Семенко Михайль – Голос мая </strong>
<p>І я, і Ви — почули голос мая,<br />
Щось затремтіло — там, біля серця.<br />
Мчимо в хвилях мототрамвая.<br />
Почнемо інтермеццо.</p>

<div>




</div>

<p>Ми в Дарниці. Так гарно. Мило.<br />
Пахучососни. Гуляємо. Десь плеще.<br />
Груди затопило…<br />
Ви: “Що се ще?”</p>
<p>Ми поверталися. Ні слова. Кепсько.<br />
Безмовно йшли. Прощались біля ліфта.<br />
І зникли Ви. І зник кудись Семенко.<br />
…Дома я взявсь за Свіфта.</p>
<p>19. III. 1914. Київ</p>

<div></div>