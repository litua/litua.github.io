Томаш Деяк – дівчино, два баккарді і п’ять хвилин!<p>дівчино, два баккарді і п’ять хвилин!<br />
дайте відчути, як відступає час<br />
як оживає у жилах і ром, і Рим<br />
як корабель лягає на інший галс</p>
<p></p>
<p>дівчино,<br />
від “будь ласка” до “ось ваш чек”<br />
станьте мені ескортом у цій пітьмі<br />
я не ховатиму душу, а ви – лице<br />
поки свої мацаки простягає хміль</p>
<p>дівчино, принесіть-но мені дощу<br />
з віскі і льодом та титрами у кінці<br />
я б починав з початку, але спершу<br />
знати б де той початок у цім кільці</p>

<div>




</div>

<p>автор: <strong><a href="http://onlyart.org.ua/?page_id=46086">Томаш Деяк</a></strong></p>
<p></p>

<div></div>