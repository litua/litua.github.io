<strong>Семенко Михайль – Наша пляма </strong>
<p>Щорана я роблю моціон<br />
І зустрічаю неодмінно.<br />
А надвечір — ми біля бухти незмінно<br />
І на нас дивиться Оріон.<br />
Тоді стає вогко і якось незатишно.<br />
Щока до щоки за теплом нагинається.<br />
Наша пляма з фоном зростається<br />
І не камінь тільки тому, що дише.<br />
Мови тихість і доторку м’якість.<br />
Далі надходе час розстання.<br />
Бухта спить. Далеко до світання.<br />
Завмирає і тане зляканість.</p>

<div>




</div>

<p>13. IV. 1917. Владивосток</p>

<div></div>