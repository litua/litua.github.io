<strong>Броніслав Грищук – На цвинтарі</strong>
<p>Сколихнув темні шпали<br />
“Братіслава-Москва”…<br />
Й тільки листя опале,<br />
тільки зжовкла трава.</p>
<p>Тут — розорані схили,<br />
вороння на ріллі.<br />
Там — промерзлі могили<br />
в потойбічній імлі.</p>

<div>




</div>

<p>Самота безутішна<br />
і розпука така,<br />
мов у зранених віршах<br />
Павла Гірника.</p>
<p>І нема уже літа,<br />
і надії нема,<br />
тільки туга над світом,<br />
тільки тиша німа,</p>
<p>тільки шепіт провинний<br />
відліта до небес<br />
та вмерзає в сльозину<br />
обвуглений хрест.</p>

<div></div>