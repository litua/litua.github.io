<strong>Леся Українка – «Мрія далекая, мрія минулая…»</strong>
<p>Мрія далекая, мрія минулая</p>
<p>стала сю ніч надо мною,<br />
мов якась постать похила,<br />
знебулая над дорогою труною.</p>
<p>Мріє! та ж ми вже навік попрощалися,</p>
<p>гострим ножем розрізнились,<br />
в сні тільки часом на мить зустрічалися,<br />
але і в сні не мирились.</p>
<p>В нас не було ні розмови ворожої,</p>
<p>ні голосної образи,<br />
та не було тії хвильки погожої,<br />
щоб не принесла урази.</p>
<p>Крапля до краплі – гіркою отрутою</p>
<p>вщерть переповнилась чара…<br />
Нащо те згадувать?<br />
Тінню забутою хай промине тая хмара.</p>
<p>Мріє, не стій при мені жалібницею,</p>
<p>мов наряджаєш до гробу,<br />
нащо ти встала з труни упирицею,<br />
вдягнена в чорну жалобу?</p>

<div>




</div>

<p>За що мені ти журбою великою</p>
<p>очі і серце покрила?<br />
Чи то за те, що гіркою осикою<br />
мертвої я не прибила?</p>
<p>Чи то за те, що пісні найщирішії</p>
<p>я на прощання співала?<br />
Чи то за те, що квітки найчистішії<br />
на домовину поклала?</p>
<p>Чи то за те, що ніколи зневагою</p>
<p>я не тривожила тіні?<br />
Може, за те, що з сумною одвагою<br />
я не лягла в домовині?</p>
<p>Не докоряй мені, мріє загублена,</p>
<p>і не хились надо мною!<br />
Мертва й похована ти, моя люблена,<br />
он уже й хрест над тобою.</p>
<p>Кожна ураза тобі подарована,</p>
<p>мир нехай буде між нами.<br />
Спи ж ти, піснями журби зачарована,<br />
спи під моїми квітками.</p>
<p>Буркут, 10.08.1901</p>

<div></div>