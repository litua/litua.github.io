<strong>Микола Вінграновський – Зоряний прелюд</strong>
<p>В тихім світлі нічних заграв<br />
Пахло море вечірнім сіном…<br />
Вітер хвилі на руки брав<br />
І виносив на берег синій.</p>
<p>Ми стояли в кормі човна —<br />
Серце в серце і руки в руки.<br />
Ми клялися в душі до дна<br />
Буть такими на всі розлуки.</p>

<div>




</div>

<p>Ти стояв у промінні, як спис,<br />
Чорношкірий, тугий, губатий —<br />
За сто зір від моєї хати<br />
В свою Африку ти дививсь…</p>
<p>В тихім світлі нічних заграв<br />
Пахло травами небо в морі.<br />
Вітер хвилі на руки брав<br />
І трусив з них на берег зорі.</p>
<p><em>1957</em></p>

<div></div>