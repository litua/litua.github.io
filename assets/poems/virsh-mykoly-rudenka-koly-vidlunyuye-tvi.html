<strong>Микола Руденко – Коли відлунює твій кожен крок…</strong>
<p>Коли відлунює твій кожен крок<br />
І щось таємне мариться деревам,<br />
Ти чув сріблистий передзвін зірок<br />
В морозну ніч у небі кришталевім?</p>
<p>Нехай ти сам ідеш, нехай нема<br />
Ні хати, ні душі над берегами,<br />
Та зорі є — тож скаржитись дарма:<br />
Вони дзвенять у тебе під ногами.</p>

<div>




</div>

<p>Дзвенять у соснах і в твоїй сльозі,—<br />
Дзвенять, неначе величальний келих;<br />
Як бронзові дзвіночки на дузі,<br />
Коли весілля котиться по селах.</p>
<p>А білі коні срібні віжки рвуть<br />
І гривами трясуть у непокорі…<br />
Сиди в кутку, не смій рушати в путь,<br />
Коли не чув, як взимку дзвонять зорі.</p>
<p><em>08.02.1974</em></p>

<div></div>