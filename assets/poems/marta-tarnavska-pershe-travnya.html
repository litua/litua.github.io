<strong>Дмитро Загул – Перше травня </strong>
<p>Радіоактивна хмара над Києвом,<br />
а на Хрещатику — парад.</p>
<p>Твоє свято, робочий люде, —<br />
радій, гуляй!<br />
Гордо звучить: людина!<br />
І влада ж — рад.</p>
<p>Радіоактивна хмара над Києвом,<br />
а на Хрещатику — парад.</p>
<p>Вибух реактор в Чорнобилі:<br />
горить земля,<br />
вода пожежі не гасить,<br />
асфальт кип’ятить багнюкою.</p>
<p>А в Києві, на Хрещатику,<br />
заквітчані, у корсетках, дівчата<br />
гопака хороводять.</p>
<p>Европа на ласці вітру.<br />
Зловіщо ворожать ґейґери.<br />
Вода у Дніпрі отруєна.</p>
<p>А Київ — увесь червоний,<br />
кияни всі на вулицях —<br />
Перше травня!</p>
<p>В Польщі йодом дітей напувають,<br />
румунам наказують не виходити з хат.</p>

<div>




</div>

<p>Радіоактивна хмара над Києвом,<br />
а на Хрещатику — парад.</p>
<p>У повітрі цезій і стронцій —<br />
над Чорнобилем — тінь Гірошіми.</p>
<p>А Київ, мов цирк: благоденствує,<br />
бо там на Хрещатику нині<br />
першотравневий парад.</p>
<p>Лікарі, безпорадні, вчаться<br />
новим досвідом радіологів.<br />
Шпиталі відокремлюють жертви.</p>
<p>А оркестр у бадьорому марші<br />
несвідомим, мов п’яним, киянам<br />
відкриває дорогу в пекло.</p>
<p>Батьківщину, старий Чорнобиль,<br />
тисячі вже бездомних покинуло.<br />
Чи повернуться в Прип’ять ще жителі?</p>
<p>А в Києві, мов збожеволіли,<br />
не жалоба, а радість на вулицях:<br />
танець смерті задурених, зраджених —<br />
танець смерті робочого люду —<br />
першотравневий парад.</p>
<p>4 травня 1986</p>

<div></div>