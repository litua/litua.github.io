<strong>Борис Грінченко – Український марш</strong>
<p><em>Співається на голос: </em><br />
<em>“Гей, не дивуйте, добрії люди”</em></p>
<p>Гей, ізгадайте, браття-вкраїнці,<br />
Чим ми на світі бували,<br />
Як волю нашу, волю народну,<br />
Всі ми гуртом рятували!</p>
<p>Гей, ізгадайте, знову вставайте:<br />
Рідний народ у неволі —<br />
Будем боротись і працювати,<br />
Щоб нам добитися долі.</p>

<div>




</div>

<p>Воля, освіта, рівність, братерство<br />
Збудять ізнов Україну, —<br />
Будем за цеє, браття, стояти,<br />
В бої стоять до загину!</p>
<p>Нас не злякають муки-кайдани:<br />
Будемо дужчі за муки, —<br />
Даймо ж на працю для України<br />
Серце, і розум, і руки!</p>
<p><em>1895</em></p>

<div></div>