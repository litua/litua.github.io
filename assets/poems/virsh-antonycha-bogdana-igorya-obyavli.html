<strong>Антонич Богдан-Ігор – Об’явління</strong>
<p>Я ждав так довго, я ждав на хвилю ту,<br />
як врешті зрозумію життя таємний глузд,<br />
зів’ялий лист незнання, мов буря, розмету<br />
і роздеру безвісність, мов плахту, нагамуз.</p>
<p>Землі закриту книжку в обгортці синій неба<br />
з дрижанням від напруги руками розгорну.<br />
Під бачення серпами падуть ниць мряки стебла,<br />
і світла сніп розвиднить кімнату днів курну.</p>

<div>




</div>

<p>Я ждав на цю хвилину, що тишею велична,<br />
яка проб’є прозрінням усе нове й старе,<br />
яка мовчущим криком німих очей закличе<br />
і обрій в безкрай неба двигне гір двигарем.</p>
<p>Вночі пішов на зустріч, де поле й ліс суміжні,<br />
і в свисті бур побачив десь вогняні стовпи.<br />
У блискавок пурпурі стояв на роздоріжжі<br />
заслуханий, задивлений поет — сліпий.</p>

<div></div>