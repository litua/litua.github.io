<strong>Павло Мовчан – “Прозрівши в любові, із сувертка ночі…” </strong>
<p>Прозрівши в любові, із сувертка ночі<br />
читали ми сни нереально-пророчі:<br />
змивала пітьма з нас всі барви й відтінки,<br />
ставало життя, наче чиста сторінка…<br />
Вірніше, був луг — ми ховались у травах…<br />
Ішли косарі слідкома, ніби лава;<br />
і коси, шукаючи нашу криївку,<br />
сичали, вганяючись в чисту сторінку…<br />
Ішли косарі, і вузилось коло,<br />
лишалася латочка лугу, навколо ж<br />
так голо було, що я в тебе сховався.<br />
Опуклилось лоно твоє — зав’язався<br />
в тобі… І крізь тебе дивився на світ…<br />
Вони ж оточили тебе і похмуро<br />
підносили коси, щоб в лоно занурить…<br />
І скрик мій зірватись хотів з твоїх вуст,<br />
та ти посміхнулась — і я задихнувсь…<br />
Розплющивсь. Дививсь — у кутку твоя тінь…<br />
не чорна, а біла… не тінь, а… білінь…<br />
І жало коси виповзало з кутка,<br />
і кісся стискала кістлява рука…<br />
Хотів усміхнутись, та губи у страсі<br />
спотворила раптом жахлива гримаса.<br />
Напевне, то місяць так гостро світив,<br />
і я запитав лиш: «Любове, це ти?»</p>

<div>




</div>

<p>***</p>

<div></div>