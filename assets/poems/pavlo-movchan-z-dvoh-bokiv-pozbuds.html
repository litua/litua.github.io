<strong>Павло Мовчан – З двох боків (“Позбудься, камене, камінності своєї…”) </strong>
<p>Позбудься, камене, камінності своєї,<br />
горбочком стань потульним для ноги,<br />
стань глиною вологою чи глеєм,<br />
і вийди, водо, геть за береги.<br />
Ти, дерево, збуди закостенілість,<br />
продовжся мною чи мене продовж;<br />
душа струмлива розмиває тіло,<br />
що стало широченним, наче дощ…<br />
Життя безмірне ген аж по крайнебо…<br />
Тебе нема… є краплі дощові,<br />
сторізний камінь, дерев’яні ребра,<br />
і кущ трави росте на голові.<br />
Ілля-пророк четвериком прокотить,<br />
проломить кригу хмари копитом,<br />
щоб струмінь світла, перейнявши ротом,<br />
не міг гукнути: — Люба гіркото! —<br />
Бо всупереч живем того, що знаєм,<br />
навкір недолі, тілові навкір,<br />
і обриси покинутого краю<br />
ще зберігає вилущений зір.<br />
І солодко пливе — сплива хвилина,<br />
і ледь вловимим стався перехід<br />
тебе у камінь, каменя у глину,<br />
а глини — в кістку, як води у лід.<br />
І котиться небесна колісниця,<br />
з западинки витягує горбки;<br />
ти ж проживаєш сном, що тобі сниться,<br />
і сниш життям, неначе навпаки:<br />
там дощ іде, а тут — така багнюка…<br />
Там камінь раптом чоловіком став:<br />
там він лежить, а тут у небо стука,<br />
і в голосі лунає камньота:<br />
— О пр-роч-чинись скор-ріше, бр-рам-мо фор-рми! —<br />
Тут він кричить, а там як занімів…<br />
Тут світло так, а там так чорно-чорно…<br />
Проте де «тут», де «там» — не зрозуміть!<br />
Зміст кам’яний іде в тіла уперто,<br />
бо дерево крізь ребра проросло.<br />
По цей бік крона, корінь — збоку смерті,<br />
по цей бік гілка, а по той — крило.</p>

<div>




</div>

<p>***</p>

<div></div>