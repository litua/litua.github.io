<strong>Мозолевський Борис – Літо в житах</strong>
<p>Де степами п’яна рать ходила,<br />
Де рікою кров лилась колись,<br />
Кіммерійські стріли і вудила<br />
У червоній глині запеклись.</p>
<p>І, неначе стомлені тамтами,<br />
Низько розстилаючи баси,<br />
Сумовито стогнуть над житами<br />
Грізні кіммерійські голоси.</p>

<div>




</div>

<p>Квітне шовком неба синя пілка.<br />
Виднокруг бринить, як тятива.<br />
Може, то в траві й не перепілка,<br />
А душа закохана співа?</p>
<p>Не злякай той голос ненароком,<br />
У зеніті погляд зупини:<br />
Може, то чиєсь гаряче око<br />
Стежить за тобою з вишини.</p>

<div></div>