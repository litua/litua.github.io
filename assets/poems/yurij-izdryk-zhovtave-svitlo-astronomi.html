Юрій Іздрик – жовтаве світло астрономів місяця…<p>жовтаве світло астрономів місяця<br />
досліджує поверхню наших спин<br />
ми не спимо – ми дихаємо й світимось<br />
а ніч у червні – всього шість годин</p>
<p>ми не спимо – ми лежимо без руху<br />
нас упокорив пульс на двох один<br />
а час кульгає аритмічно й глухо<br />
бо ніч у червні – тільки шість годин</p>
<p>бо літо в червні пещене й примхливе<br />
причин і скутків каламутить плин<br />
одне за одним йдуть посухи й зливи<br />
як ніч за днем і все – за шість годин</p>
<p>здавалося б – лови свою удачу<br />
тасуй колоду з наслідків й причин<br />
та наш протест недвижний і лежачий<br />
бо ніч у червні всього шість годин</p>

<div>




</div>

<p>а за вікном – вільготність субтропічна<br />
пахтить бензин палахкотить жасмин<br />
ми безрухом затримуємо вічність:<br />
любов у червні – тільки шість годин</p>
<p>автор: <strong><a href="http://onlyart.org.ua/?page_id=48384">Юрій Іздрик</a></strong></p>
<p></p>

<div></div>