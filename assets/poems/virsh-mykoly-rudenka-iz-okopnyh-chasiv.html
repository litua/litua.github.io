<strong>Микола Руденко – Із окопних часів, із важких лихоліть…</strong>
<p>Із окопних часів, із важких лихоліть,<br />
Не зумівши миритись на хлібі легкому,<br />
Я дерусь по драбині, що в грудях стоїть,<br />
Хоч високих щаблів і не видно нікому.</p>
<p>Десь там птахи співають і сонце живе,<br />
Та в самому собі це пізнати не просто.<br />
Ось уже досягаю вершини сливе —<br />
Раптом падаю вниз, мов з дірявого мосту.</p>

<div>




</div>

<p>Та жаліти не варто, бо все ж таки я<br />
Дещо встиг зачерпнути на світлій вершині —<br />
Зазирнув поза небо, де в зорях буя<br />
Творчий дух, що шукає притулку в людині.</p>
<p>Він без мене — ніщо, я без нього — сліпий.<br />
Наче тіло й душа, ми єдині достоту.<br />
Сходь на гору, безсмертя із обрію пий —<br />
І, зійшовши в долину, рушай на роботу.</p>
<p>І повірте мені: найдорожча — вона,<br />
Перемога, яку я дістав над собою.<br />
Хто це звідав хоч раз, той навіки пізна:<br />
Не існує у Всесвіті важчого бою.</p>

<div></div>