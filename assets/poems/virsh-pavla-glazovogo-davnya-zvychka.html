<strong>Павло Глазовий – Давня звичка</strong>
<p>Три машини біля двору різко зупинилися.<br />
Із машин мужчини вийшли, дідові вклонилися,<br />
Привітались та й питають:<br />
— Як ви поживаєте?<br />
Заглядаєте до клубу? У кіно буваєте?<br />
— Та спасибі, — дід говорить. — Добре поживаємо.<br />
Ми тепер по сім костюмів зі старою маємо.<br />
Пар по вісім черевиків за три роки справили.<br />
Маєм “Волгу”, тільки в сина на два дні оставили. —<br />
А мужчини діду кажуть:<br />
— Ми тут виступатимем.<br />
Ми артисти. Вам концерти у селі даватимем.<br />
— Тільки вибачте, шановний, ми оце подумали,<br />
Чи не надто ви загнули з вашими костюмами? —<br />
Дід кахикнув і признався:<br />
— Не люблю тріпаться я,<br />
Та гадав, що закордонна їде делегація.</p>

<div></div>