<strong>Микола Руденко – Смак яблука</strong>
<p>Ви їли яблука з моєї України?<br />
Ні, ви не їли…<br />
Їхній смак пізнати<br />
Тоді лиш можна, як в тюремні стіни<br />
Дружина їх передає чи мати.</p>
<p>Та ще як десять чи п’ятнадцять років<br />
Тебе годують, наче ту худобу.<br />
Після отих диявольських уроків<br />
Візьми ранет і відкуси для проби.</p>

<div>




</div>

<p>Розжуй неквапно і затримай в роті —<br />
Прислухайся до смакової гами…<br />
О Господи! Невже колись в городі<br />
Добро оце валялось під ногами?</p>
<p>Ранет і пепін добривом ставали.<br />
Набридло дітям підбирати груші…<br />
Було це десь по той бік перевалу.<br />
Де лихо ще не опосіло душі.</p>
<p>Молись за те, що Бог тебе вподобав,<br />
Повівши в світ, який жадає жертви.<br />
Бо краще їсти те, що їсть худоба,<br />
Аніж від пересичення померти.</p>
<p><em>04.11.1980</em></p>

<div></div>