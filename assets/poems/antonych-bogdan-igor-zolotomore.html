<strong>Антонич Богдан-Ігор – Золотоморе</strong>
<p>Йде дощ малин. Племена бджіл шаліють. Струни світла<br />
поторгані. Приїхали посли з золотоморя.<br />
Квартет долонь — два спутані акорди. Мряки мітли.<br />
В червоний ягід дощ в’їжджає білий кінь. Про зорі</p>
<p>мовлять посли, та їхня мова нам незрозуміла.<br />
Колись давно співала неня про золотоморе,<br />
підводне царство, де ночує сонце в білих віллах<br />
у зливі світла. Їде віз — колеса сьомизорі.</p>

<div>




</div>

<p>Це від’їзд дня. Струна долоні грає. Тихне в стиску.<br />
Червона молодість малини звільна попеліє.<br />
Поволі входиш в сон, немов вертаєшся в колиску,<br />
перина моху на постелі лісу. Тіні віял.</p>
<p>В устах зорі тростина флейти. Ніч квітчає чола,<br />
законам пристрасті слухняні. Дуб святий. Мчить ланя.<br />
Лежиш на хутрі ночі тепла й вірна. Мудре коло<br />
життя довершено. За смерть сильніше лиш кохання.</p>
<p><em>24 травня 1936</em></p>

<div></div>