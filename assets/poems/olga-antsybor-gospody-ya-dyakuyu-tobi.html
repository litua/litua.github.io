<strong>Ольга Анцибор – Господи, я дякую тобі…</strong>
<p>Господи, я дякую тобі<br />
За твоє святе благословення,<br />
Дав мені ти сльози у журбі,<br />
І кохання дав як одкровення.</p>
<p>Ти створив мене таку не схожу<br />
На подруг моїх і на людей<br />
Врівноважених як день погожий,<br />
Чи похмурих, як сльотавий день.</p>
<p>У моїм житті-калейдоскопі<br />
Змінюється все, як круговерть,<br />
Сльози й сум розвіються, як попіл,<br />
Щастям серце сповниться ущерть.</p>

<div>




</div>

<p>Закохаюсь раптом я шалено<br />
В посмішку, чи може в синь очей,<br />
Небеса всміхаються до мене<br />
І світліша темрява ночей.</p>
<p>Це такою Бог мене завбачив,<br />
Це йому я дякую невпинно,<br />
Перед ним я і молюсь і плачу,<br />
Перед ним схиляюсь на коліна.</p>
<p>Дякую я Господу за ласку,<br />
Дякую за милість безпричинну,<br />
За любові таємничу казку,<br />
І за хлопця з синіми очима.</p>

<div></div>