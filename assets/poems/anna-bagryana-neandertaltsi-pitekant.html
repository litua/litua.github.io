Анна Багряна – Неандертальці, пітекантропи…<p>Неандертальці, пітекантропи…<br />
Ми живемо так, як хочемо жить.<br />
Шлях із варяг у Центральну Європу<br />
Через поля українські лежить.<br />
Маємо все і не маєм нічого,<br />
Ділиться люд на холопів і знать,<br />
Чути тривогу в дніпровських порогах:<br />
Бога нового будуть скидать?<br />
Хто ми? Та ми ж – православні поганці,<br />
Котрі чекають ударів хлиста,<br />
Котрі п’яніють від дикого танцю<br />
І перепитої крові Христа.<br />
Та не сп’яніти від дикого танцю,<br />
Ідоли плачуть в потоках ріки…<br />
Пітекантропи, неандертальці…<br />
Власне, а хто ми, а хто ми такі?<br />
Маємо все і не маєм нічого,<br />
Ділиться люд на холопів і знать.<br />
Щоб зазіхати на пазуху Бога,<br />
Треба про Бога хоч трошечки знать.</p>

<div>




</div>

<p>автор: <a href="http://onlyart.org.ua/?page_id=45274"><strong>Анна Багряна</strong></a></p>

<div></div>