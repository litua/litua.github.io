<strong>Максим Рильський – Тут цілий день, у казанах закутий…</strong>
<p>Тут цілий день, у казанах закутий,<br />
Кипить асфальт задушливо-тяжкий,<br />
І білий пил, колючий і густий,<br />
На легені спадає, як отрута.</p>
<p>Гарячим бруком дівчина забута<br />
Йде плачучи — і з-під стрілчастих вій,<br />
Як озеро, сіяє зір ясний,<br />
Як озеро, морозами не скуте.</p>

<div>




</div>

<p>Дихання міста у липневу спеку —<br />
Агонія пекельного коня.<br />
Приносить вечір тишину далеку,</p>
<p>У прохолоді гаснуть муки дня,<br />
І тротуаром, ніби пілігрими,<br />
Йдуть муляри з підбитими очима.</p>
<p><em>1922-1924</em></p>

<div></div>