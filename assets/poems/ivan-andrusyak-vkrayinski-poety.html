Іван Андрусяк – Вкраїнські поети<p><strong>1.</strong></p>
<p>продихаєш від снігу<br />
маленьке чорне око<br />
уздриш<br />
на солоному троні<br />
сидить брова<br />
а під оком<br />
ходять панове в чорному<br />
витаються<br />
— слава — кому<br />
— кому — слава<br />
моляться<br />
на кінчик носа<br />
на жовту бородавку бюсту<br />
мовляв<br />
я так люблю<br />
мою три крапки убогу<br />
що<br />
навіть<br />
під бюстом<br />
вологу висушу<br />
а під бюстом в печерах<br />
живуть зелені прочани<br />
що вражою братаються<br />
злою усміхаються<br />
і кров’ю блюють<br />
вони знають що око<br />
не дуже бачить глибоко<br />
а дарує ворсини<br />
шевцям на голки<br />
живе значицця<br />
бо за лісом<br />
дерев не бачить<br />
а ліс росте<br />
вгору та вгору<br />
протреш око<br />
а то не ліс<br />
то земля виросла<br />
навколо</p>
<p><strong>2.</strong></p>
<p>застрягнуть в жовтому піску<br />
сніги зелені. здоокола<br />
струпата вилиняла гола<br />
дорога скапує в ріку.</p>
<p>застигли крики оддалік<br />
обнявшись посмерти. за ними<br />
плебеї пальцями по шклі<br />
виводять рими рими рими…</p>
<p>і ні дороги ні ріки<br />
лиш гострий запах косовиці<br />
та понад урвищем стрімким<br />
висять покльовані провидці.</p>

<div>




</div>

<p><strong>3.</strong></p>
<p>Поводирі Великого Сліпця<br />
на попелі Великої Руїни.<br />
Тремтять побожно зігнуті коліна,<br />
слізьми бандур ілюзії дзюрчать.</p>
<p>А Старцеві нагадується Січ,<br />
а нам чомусь нагадуються ґрати.<br />
Кого ж із нас, останніх, п’яний в ніч<br />
Сліпець сьогодні буде розпинати?..</p>
<p><strong>4.</strong></p>
<p>доле зірви мене віткою простору<br />
загороди мені шлях у країну<br />
де в загумінку тернового острова<br />
тіни живуть і паруються тіни</p>
<p>загороди мене ширмою зелені<br />
шквальною зливою шлях перемий<br />
бо на камінні там ложе постелене<br />
спраглим кублом зачаклованих змій</p>
<p>доле зірви мене краплю знервовану<br />
з вуст пітекантропа — спити не дай<br />
стомлену віру сльозу нікельовану<br />
маразматично уявлений рай</p>
<p>пізно ні вітру ні сонця багряного<br />
лиш супокійний як мумія крук<br />
гладить мене мов цезорика п’яного<br />
мов оленя що привчене до рук</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>