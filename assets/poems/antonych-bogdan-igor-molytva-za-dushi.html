<strong>Антонич Богдан-Ігор – Молитва за душі топільниць</strong>
<p>Ми — зводники дівчат, коханці перемовні,<br />
ми, що любок міняли, мов квітчасті мушлі,<br />
за тих, що нас поїли дурманом любовним,<br />
за наших жертв молімось, нещасливі душі!</p>

<div>




</div>

<p>На дні слизький і мокрий місяць — шлюбний перстень,<br />
і сонце тут холодне, мов загаслий камінь.<br />
Танечниці підводні, наші давні сестри,<br />
дельфінів обіймають мертвими руками.</p>
<p>О ти, що стелиш море зорями і мохом,<br />
у небо не бери дівчат з цвітучих мушель,<br />
зійшли найбільшу ласку — забуття усього,<br />
в коралі заміни топільниць білі душі!</p>
<p><em>17 грудня 1935</em></p>

<div></div>