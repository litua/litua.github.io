<strong>Павло Мовчан – “З поля днів, уві сні, що наснився давно…” </strong>
<p>З поля днів, уві сні, що наснився давно,<br />
у халявах приносила мати зерно,<br />
і, роззувшись, струсивши його на рядно,<br />
по зернинці, мов дні, рахувала:<br />
— До Петрівки б дожити… — Й дивилась в вікно,<br />
ніби Бога свого виглядала…<br />
Літописцю, снописцю, розгаднику днів,<br />
мені гірко жилось у минулому сні:<br />
цілу ніч до світанку я жорна крутив,<br />
цілу ніч круглий камінь угору котив,<br />
підвереджувавсь я та надсаджував силу<br />
з мірчуком непомірним мірошник святий<br />
вигрібав мій помол — ківш солоного пилу…<br />
Безпросвітне життя уві сні, уві сні:<br />
бликунець у кутку цілу ніч ледве блимав,<br />
і металася тінь всеньку ніч на стіні,<br />
гуркотіли трибки, і шляхи кам’яні<br />
підіймалися круто, і рушилась глина…<br />
До світанку змолоть я мав збіжжя своє,<br />
а мірошник з порога прикваплював мовчки —<br />
ледве брашна текли, лився піт ручаєм,<br />
і на спині розлазилась пріла сорочка…<br />
Що не оберт, то важчим ставав маховик,<br />
і горіли долоні, вповільнювавсь камінь…<br />
—На роботу пора! — розбудив мене крик;<br />
я ж руками махав, ніби корбу крутив —<br />
в соннім тілі свідомість ще спала,<br />
а розпечений камінь котивсь з висоти,<br />
і з-під нього ж — зола струмувала.</p>

<div>




</div>

<p>***</p>

<div></div>