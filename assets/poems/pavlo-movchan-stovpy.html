<strong>Павло Мовчан – Стовпи </strong>
<p>А що ж в минулому? Що там?<br />
Безклопітно чи можна жити?<br />
Якщо нам зраджують літа,<br />
а пам’ять, як вода несита.<br />
Навіщо прагнуть новизни?<br />
Щоб те приспати, це затерти?<br />
Раптово круто озирнись,<br />
побачиш порожнечу сперту…<br />
Але ж, але ж… і дуб звідтіль,<br />
і гори, і скупа криниця —<br />
в ній не вода ряхтить, а сіль<br />
і мед застиг солонолиций.<br />
Життя обернене й назад,<br />
і звідусюди видно нині,<br />
то — соляні стовпи стоять<br />
по позаобрійній долині…<br />
Гукнеш: — Лю-бо-ве! —<br />
порохно<br />
розсиплеться, мов хмара біла…<br />
Не клич того, що вже давно<br />
було, аби не розлетілось.<br />
Печаллю об’єднай, скріпи<br />
життям кристалики солоні…<br />
Попереду куриться пил<br />
і білі височать колони…</p>

<div>




</div>

<p>***</p>

<div></div>