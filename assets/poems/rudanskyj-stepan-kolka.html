<strong>Руданський Степан – Колька</strong>
<p>Що день божий, то й слабує<br />
Жінка в мужика.<br />
Мужик ходить, бабів зводить,<br />
Попа і дяка…</p>
<p>Баби шепчуть, дяк ворожить,<br />
Воду піп святить…<br />
А у жінки — колька й колька,<br />
Й голова болить.</p>
<p>Та коли б то справді колька,<br />
То й хоть би не жаль…<br />
А то, лихо його мамі,<br />
Внадився москаль.</p>
<p>Молодиця москалеві —<br />
Як води дає,<br />
І щоб збути мужа з хати,<br />
Слабу удає.</p>

<div>




</div>

<p>Мужик піде та й шукає<br />
Баби до руки,<br />
А москаль латає жінку<br />
На всі заставки.</p>
<p>Але була в них дитина,<br />
Хлопець років п’ять.<br />
От той хлопець і підглянув<br />
З ким мамуня сплять.</p>
<p>Тільки батько показався,<br />
Хлопець і біжить:<br />
“Вже здорова наша мати! —<br />
Батькові кричить. —</p>
<p>Тільки-тільки не поспіли!..<br />
Не виділи — жаль!<br />
Оттакую з мами кольку<br />
Витягнув москаль!”</p>

<div></div>