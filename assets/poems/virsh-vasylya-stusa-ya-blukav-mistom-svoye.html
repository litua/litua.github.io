<strong>Василь Стус – Я блукав містом своєї юності…</strong>
<p>Я блукав містом своєї юності,<br />
марно відшукуючи в нових кварталах<br />
вчорашні споруди, сквери, стежки,<br />
знайому ліпку на фронтонах будинків —<br />
географія втрачена.<br />
Місто покращало й виросло,<br />
з’явились нові бульвари, готелі, вулиці,<br />
пам’ятники, стадіони, дерева,<br />
тільки жодного знайомого обличчя в натовпі,<br />
жодного обличчя,<br />
котре б нагадало тобі<br />
згублену молодість.<br />
Сподівався зустріти бодай себе<br />
отут, де струменіє фонтан,<br />
лямований штучним мармуром.<br />
Марно.<br />
Нема.<br />
Пропалий безвісті.<br />
Знялися в небо легкі висотні будинки,<br />
а ти біля них — маленький-маленький.<br />
Не розгледіти самому,<br />
не те що зустрічним.<br />
Зупинивши таксі,<br />
якийсь шофер підійшов до фонтана,<br />
що оприскував незнайому гінку топольку,<br />
вимив руки,<br />
потім витягши носовичка,<br />
старанно витер долоні,<br />
сів за стерно й помчав,<br />
знявши легеньку куряву.<br />
Дивлячись йому вслід,<br />
я вперше збагнув: життя — не вдалося.</p>

<div></div>