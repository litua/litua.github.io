Іван Андрусяк – по інерції крик по інерції постріл з лука…<p>по інерції крик по інерції постріл з лука<br />
хутірне зазимів’я перетяте полудою ґанку<br />
і розпука як гроно як грижа як гра розпука<br />
перед ранком життя опустошена перед ранком</p>
<p>де сідати навхрест в позолочений млин вечері<br />
в ретушований простір обвислої горлом їжі<br />
розривати потвору ковтаючи кожен череп<br />
пересадкою шкіри тихцем вигрівати крижі</p>

<div>




</div>

<p>милий пасторе буднів зійди над горою злаку<br />
понад казку ріллі костомахою сходить місяць<br />
вибираю себе перед вибором за ознаку<br />
вибираючи млин за живу пересадку місця</p>
<p>проступаю обманом крізь гори облізлим лисим<br />
розпанахую мальви малиновим есперанто<br />
по інерції марив лимарив леліяв мислив<br />
і розлився живцем перемелений перед ранком</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>