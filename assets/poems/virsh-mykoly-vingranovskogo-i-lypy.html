<strong>Микола Вінграновський – І липи темна тінь…</strong>
<p>І липи темна тінь, горіха тінь прозора…<br />
В мені озвалося сріблясто-голубим,<br />
Коли учора, вчора-ізвечора<br />
На сизім вогнищі дрімав між нами дим,</p>
<p>І шепітливі руки говорили<br />
До рук моїх в солонім забутті,<br />
І говорило поле, і могили,<br />
І я казав собі у темноті:</p>

<div>




</div>

<p>Не назову тебе. Хоч знаю,<br />
Що прийде час і назову.<br />
І від Дунаю до Дунаю,<br />
На верховині, на низу<br />
Я назову тебе. Я знаю.</p>
<p>Півслова правди дорогої,<br />
Півслова сонця уночі —<br />
І слово правди дорогої,<br />
І слово сонця уночі!</p>
<p>Цим словом схоплений, знуртуєш<br />
Своє життя і всіх — до дна.<br />
Повір мені, ти чуєш, чуєш,<br />
Моя дружино і жона?</p>
<p><em>1964</em></p>

<div></div>