<strong>Микола Руденко – Можливо, ти не Пенелопа…</strong>
<p>Можливо, ти не Пенелопа,<br />
Та в цьому небагато зла:<br />
Ти не на острові жила —<br />
Таке життя,<br />
Така Європа.</p>
<p>Моє чуття сивоголове<br />
Не дбало про рожевий грим:</p>
<p>Його вело правдиве слово —<br />
Римоване чи то без рим.</p>

<div>




</div>

<p>Нехай воно не одописне.<br />
Хай пахне сваркою сливе —<br />
Та одописне слово<br />
Скисне.<br />
А це, мужицьке, проживе.</p>
<p>Хіба зуміла б Пенелопа<br />
Здолати тюрми й табори?..<br />
Отож не варто хмурить лоба:<br />
Вінець безсмертя твій —<br />
Бери.</p>
<p><em>12.02.1980</em></p>

<div></div>