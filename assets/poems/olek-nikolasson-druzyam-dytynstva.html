Олек Ніколассон – Друзям дитинства<p>Ми були, напевно, богами,<br />
Як згори дивились на місто –<br />
А воно стелилося дрібно,<br />
На шістнадцять поверхів нижче.<br />
Ми були овіяні снами –<br />
Літні діти з літнього тіста,<br />
Знаючи лиш добре і рідне,<br />
Те, що не змете і не знищить…<br />
Ми тоді сміятися вміли<br />
Набагато краще, ніж зараз,<br />
На своїм Олімпі стояли<br />
Й бачили довколишні луки…<br />
Ми тоді ще вірили в сили,<br />
Ми тоді самі були – чари,<br />
Вулиці були наші зали,<br />
Символ влади – здертії руки.<br />
Я і досі все пам’ятаю:<br />
Холод жовтня й фарба в повітрі,<br />
Віддалік шипіла «Монтана»<br />
Й виливала срібло на стіну.<br />
Ми були малесенька зграя,<br />
Головні актори у титрах,<br />
Ми були, напевно, братами<br />
З однієї білої глини.<br />
Ми були малим пантеоном,<br />
Нас лиш троє, й вітер – четвертий,<br />
Небо жовтня тихо темніло –<br />
Місто зацвіло ліхтарями.<br />
Кожен з нас був цар без корони,<br />
Що не зможе зроду померти,<br />
Мали мрії – значить, і крила,<br />
Мали небо – значить, і храми.<br />
А коли шипіння скінчилось,<br />
Рюкзаки знов стали важкими,<br />
Ми завмерли геть коло краю –<br />
Вулиці спліталися в жили…<br />
Через люк в під’їзди спустились<br />
Й на дорогах нашого Риму<br />
Ми були богами, я знаю,<br />
В світі, де богів не лишилось.</p>

<div>




</div>

<p>автор: <strong>Olek Nikolasson</strong></p>
<p></p>

<div></div>