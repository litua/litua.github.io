<strong>Павло Мовчан – “Що з нами трапилось?..” </strong>
<p>Що з нами трапилось?<br />
Дощу не помічаю…<br />
Куди ж ми квапимось?<br />
У далечінь безкраю…<br />
У грудях сміх;<br />
Дзвенять лункі колеса,<br />
В ковтку повітря<br />
Далечінь воскресла.<br />
Услід за нами двері не риплять,<br />
Не брижиться дзеркал холодна гладь.<br />
Не котиться куляста помела<br />
Мандрівником від міста до села.</p>

<div>




</div>

<p>Чим далі мандри, тим стрімкіший хід,<br />
Вода м’якіша, ширша білий світ,<br />
Тонкіші стіни, хата нижча в стелі,<br />
Де в крейді день відбився превеселий…<br />
Чи спинимось, чи станем на порозі,<br />
Аби послухать вічність? Чи в спромозі<br />
Спинити кров, що міря нам хвилини<br />
По спалених у серці крапелинах?<br />
Чи зможемо збудить в собі минуле,<br />
Якщо воно не мертве, а заснуле?</p>
<p>***</p>

<div></div>