<strong>Андієвська Емма – Світанок з пищавкою на хвості</strong>
<p>В  повітрі  нору  —  з  кришок  сну  —  борсук,<br />
І  потекли  провалля  і  смереки<br />
По  висхідній  —  у  куб  чотириокий.<br />
Природа  —  на  малих  —  свій  чересок,</p>
<p>І  —  щойно,  де  левади  і  роса,  —<br />
Прокинулися  океанські  ріки.<br />
Світ,  в  пелюшках  ще,  —  кругову  поруку,<br />
Що  —  доти  —  ніч,  яка  —  вузли,  —  розсік</p>

<div>




</div>

<p>І  вивільнив  комаху  і  чечугу<br />
З  краплин  буття,  де  тяглість  —  ні  до  чого,<br />
Нехай  росте  стокротка  і  хондрила.  —</p>
<p>Навіть  зі  світла  шкірку  обідрали,<br />
Й,  думки  —  набік  —  про  збитки  і  хосен,<br />
День,  що  —  на  днину,  по  дахах  гаса.</p>
<p><em>2002</em></p>

<div></div>