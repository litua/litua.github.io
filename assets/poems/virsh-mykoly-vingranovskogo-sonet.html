<strong>Микола Вінграновський – Сонет</strong>
<p>Зоря над містом піднімає весла.<br />
Зоря чекає, доки тиша скресне,<br />
Доки присплять дівчата свої весни,<br />
Доти зоря над містом не шелесне.</p>
<p>Зоря над містом зібрана і чемна,<br />
Зоря над містом точна і знаменна,<br />
Зоря над містом хлібом пахне темним —<br />
Найкраще в світі пахне хліб печений.</p>

<div>




</div>

<p>Така зоря в своїм промінні чесна,<br />
Така зоря із бід людських воскресла,<br />
Така зоря не падає, як мрець!</p>
<p>Вона зіходить раз в тисячоліття,<br />
Одна між зір не знає пустоцвіття,<br />
Вона проходить між людських сердець.</p>
<p><em>1956</em></p>

<div></div>