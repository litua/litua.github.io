<strong>Мозолевський Борис – Пісня вічної дороги</strong>
<p><em>Чингізові Айтматову</em></p>
<p>Літній день починається щебетом.<br />
Тануть в білім серпанку горби.<br />
Щоб у мандрах далеких не щезнути,<br />
Виріж костур собі із верби.</p>
<p>І коли просвистить під тобою<br />
Та безжальна остання коса,<br />
Ти над світом зведешся вербою<br />
І вростеш в молоді небеса.</p>
<p>Гожі зорі тобі з високості<br />
Заплітатимуть в листя свій спів.<br />
Будуть птиці до тебе у гості<br />
Прилітати із рідних степів.</p>

<div>




</div>

<p>І, згадавши у видиві тому<br />
Стріхи рідної сивий комиш,<br />
Ти поклонишся отчому дому<br />
І хорально в світи просурмиш.</p>
<p>І, в шуканнях долаючи простір,<br />
В холодку твоїм витерши піт,<br />
Хтось із тебе вже виріже костур<br />
І піде в нерозгаданий світ.</p>
<p>Хай горить йому в дальній дорозі<br />
Неповторна зоря голуба.<br />
Хай над ним при останнім порозі<br />
Окрай шляху зведеться верба.</p>
<p>Хай всміхнеться душі його добрій<br />
Те, що нам не давалось обом…<br />
А дорога снується за обрій<br />
І зникає за третім горбом.</p>

<div></div>