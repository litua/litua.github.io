<strong>Олекси Стефановича – Плач Ярославни </strong>
<p>Мури якісь, хтось ридає на мурах,<br />
А перед мурами степ…<br />
Де б це, скажи мені, вірний мій джуро,<br />
Ми опинилися, де б?</p>
<p>Мрія далека про соняшний виплив —<br />
Пасмуга світла бліда.<br />
Хто це отрути смертельної випив,<br />
Хто це так рано рида?</p>

<div>




</div>

<p>Чуєш? Зозулею хоче злетіти,<br />
Хоче у далеч кудись…<br />
Чув те квиління жіноче, що вітер,<br />
З мурів здійнявшись, доніс?</p>
<p>“Я б, — каже, — в зелень його перенесла,<br />
В зелень з кривавих калюж!<br />
Дайте мені ви для синяви весла!<br />
О, не даєте… Чому ж?..”</p>
<p>Чуєш? Ридає до вітра, до сонця…<br />
Впала на камінь, ячить…<br />
О, який сумний, заплаканий сон це!<br />
О, яка гірка це мить!</p>
<p><em>Прага, 1923</em></p>

<div></div>