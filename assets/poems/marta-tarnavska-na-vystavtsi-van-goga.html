<strong>Марта Тарнавська – На виставці Ван Ґоґа </strong>
<p>Не вірилось, що в натовпі туристів<br />
зустрінусь я на самоті з мистцем,<br />
що плесо гамору порушить камінцем<br />
сльоза зворушення — розмова чиста.</p>
<p>Та ось розцвів неждано білий сад:<br />
розсипалися радістю дерева —<br />
і зник кордон — музейний палісад:<br />
A thing of beauty is a joy forever.</p>

<div>




</div>

<p>В халупі сірій — картопляний пир,<br />
а за вікном — кольорами Провансу<br />
цвітуть ілюзії останні шанси,<br />
що обіцяють втомленому мир.</p>
<p>Жнива життя — щоденна зустріч з болем.<br />
Після весни, де радість — синя даль,<br />
на тлі якої розцвіта мигдаль —<br />
ворони смутку над пшеничним полем.</p>
<p>1970</p>

<div></div>