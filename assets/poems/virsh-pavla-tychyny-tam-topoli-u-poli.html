<strong>Павло Тичина – Там тополі у полі</strong>
<p>Там тополі у полі на волі<br />
(Хтось на заході жертву приніс).<br />
З буйним вітром, свавольним і диким,<br />
Струнко рвуться кудись в далечінь…</p>
<p>Йду в простори я, чулий, тривожний<br />
(Гасне день, облітає, мов мак).<br />
В моїм серці і бурі, і грози,<br />
Й рокотання-ридання бандур…</p>

<div>




</div>

<p>Хилить вітер жита понад шляхом<br />
(Ой там хмара похмура з півдня).<br />
І так смутно, так сумно співає —<br />
Тільки перепел б’є десь у дзвін…</p>
<p>Моя пісне, вогниста, шалена<br />
(Креше небо і котить свій гнів),<br />
Ах, розбийся на світлі акорди,<br />
Розридайсь — і затихни, як грім…</p>
<p><em>1916</em></p>

<div></div>