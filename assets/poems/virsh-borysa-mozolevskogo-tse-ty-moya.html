<strong>Мозолевський Борис – Це ти, моя юносте? Здрастуй…</strong>
<p>Це ти, моя юносте? Здрастуй.<br />
Прости. Привітаймось. Це я…<br />
А весни насіяли рясту,<br />
Аж сонцем зітхає земля.</p>

<div>




</div>

<p>Прости, моє диво зелене,<br />
За те, що тебе не вберіг.<br />
Іди, не хвилюйся про мене,<br />
Я весь у розвої доріг.</p>
<p>А раптом спіткнуся від бігу —<br />
Вбери у барвінок мене…<br />
А зими насіяли снігу,<br />
Аж небо уже крижане.</p>

<div></div>