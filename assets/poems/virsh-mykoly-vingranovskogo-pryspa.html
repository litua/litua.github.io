<strong>Микола Вінграновський – Приспало просо просеня…</strong>
<p>Приспало просо просеня,<br />
Й попростувало просо,<br />
Де в ямці спало зайченя<br />
І в сні дивилось косо.</p>
<p>Йому сказало просо: спи,<br />
Заплющ косеньке око.<br />
Залізли коники в снопи,<br />
І хмара спить високо.</p>

<div>




</div>

<p>Заснув у хащі сірий вовк<br />
І лапою укрився.<br />
Твій сірий вовк в воді намок<br />
І спати завовчився.</p>
<p>Заснуло поле і горби,<br />
І на дорозі пустка.<br />
В солодкім сні біля води<br />
Росте твоя капуста.</p>
<p>Заплющ косеньке око й ти,<br />
Підстав під вухо лапку.<br />
Як будеш спать — будеш рости,<br />
Маленьке зайченятко.</p>
<p><em>1970</em></p>

<div></div>