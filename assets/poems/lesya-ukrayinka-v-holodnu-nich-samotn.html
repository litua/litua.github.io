<strong>Леся Українка – «В холодну ніч самотній мандрівець…»</strong>
<p>В холодну ніч самотній мандрівець</p>
<p>в глухім бору знайшов старе кострище;</p>
<p>при місяці білів холодний попілець,</p>
<p>чорніло вколо нього пожарище,</p>
<p>стреміло скілька цілих ще дровець,</p>
<p>були сирі ті, що лежали вище,</p>
<p>либонь, отой, хто сей вогонь налив,<br />
не допаливши, кинув і залив.</p>
<p>І мандрівець тремтячими руками</p>
<p>почав багаття згасле ворушить,</p>
<p>знайшов десь іскорку межи трісками,</p>

<div>




</div>

<p>і втішився, і став її живить.</p>
<p>Затлівся присок дрібними зірками,</p>
<p>та вогник не спалахнув ні на мить,</p>
<p>і мандрівець, прогаявши годину,<br />
подався геть, проклявши пожарину.</p>
<p>А іскра тліла в попелі важкім</p>
<p>і ятрилась, мов незагойна рана,</p>
<p>все не могла ожить в огні яркім</p>
<p>і хворий пал той жеврів аж до рана.</p>
<p>На сході сонця у димку тонкім</p>
<p>вогню блиснула смужечка багряна.</p>
<p>А поки сонце осіяло бір,<br />
вогонь вже лютував, мов дикий звір.</p>

<div></div>