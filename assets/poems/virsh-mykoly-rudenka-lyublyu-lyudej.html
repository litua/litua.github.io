<strong>Микола Руденко – Люблю людей…</strong>
<p>Люблю людей. Але моя любов<br />
Клубком кривавим запеклась у грудях.<br />
Оглянуся — і помічаю знов:<br />
Чогось істотного бракує в людях.</p>
<p>Так мало непогорблених, прямих,<br />
Окрилених високою метою.<br />
І хто нас визволить від нас самих —<br />
Від страху перед правдою святою?</p>
<p>Хоч сенс народження нам не ясний<br />
(Життя для нас — лише сліпий<br />
випадок), —<br />
Пірнаємо у марення та сни,<br />
Шукаючи в собі козацький спадок.</p>

<div>




</div>

<p>Душа — неначе випалений лан,<br />
А наше діяння здається грою.<br />
У кожному ворушиться титан,<br />
Та він ховається під машкарою.</p>
<p>Ми наше тіло — щедрий автомат —<br />
Ще не навчили духові служити.<br />
Для нього в світі безліч є принад<br />
І автомат для них звикає жити.</p>
<p>Він душу павутинням заснує.<br />
Покличе не до істини — до моди.<br />
Титан вмирає. А натомість є<br />
Машина, що шукає насолоди.</p>
<p>Дивлюсь в історію нову й стару —<br />
Усюди чвари й зрада неодмінна…<br />
Чи ти зумієш здерти машкару,<br />
Коли тебе покличе Україна?</p>
<p><em>11.04.1977</em></p>

<div></div>