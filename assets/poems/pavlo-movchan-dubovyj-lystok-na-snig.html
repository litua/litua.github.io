<strong>Павло Мовчан – Дубовий листок на снігу </strong>
<p>Залатано пам’ять, мов драну сорочку,<br />
сніги зарівняли всі дати-рубці,<br />
і, ніби люстерко, торішній листочок<br />
ти міцно затис у своїм кулаці.<br />
А в ньому окрайчик весни віддзеркаливсь,<br />
осколок води та небесна блакить,<br />
і скрапують з шиї вишневі коралі,<br />
а поруч рука чоловіча тремтить.<br />
А крику ж немає — його вже не чути,<br />
бо вийшов за межі люстерка-листка,<br />
якого не стиснуть тобі, ні зігнути,<br />
бо він, мов жарило, пече, обпіка.<br />
Крізь отвір в долоні б’є променем світло,<br />
і видно летючого в небі хреста,<br />
і холод струмує густий, тогосвітній,<br />
немов у глибінь перейшла висота.<br />
Той промінь холодний тебе протинає,<br />
аж цяточку видно на блузці густу,<br />
на грудях немов молоко проступає, —<br />
я чую, я чую його гіркоту.<br />
Та губи шукають медвяного лона,<br />
язик пам’ятає, що то молочай,<br />
та й з часом стає все медове солоним,<br />
а промінь мовчальний став лезом меча…<br />
Подай хоч півслова, півкрику, півзвуку…<br />
Якщо не обличчям, словами відбийсь;<br />
і видно мені лиш караючу руку,<br />
з якої намиста викрапує низь.<br />
Сніги сповивальні закутали тіло,<br />
крізь щілину пов’язі видно листок:<br />
обтяжливо тихо, виснажливо біло…<br />
язик обпіка молочаю ковток…</p>

<div>




</div>

<p>***</p>

<div></div>