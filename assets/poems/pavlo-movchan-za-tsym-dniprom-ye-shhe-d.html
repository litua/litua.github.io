<strong>Павло Мовчан – “За цим Дніпром — є ще Дніпро…” </strong>
<p>За цим Дніпром — є ще Дніпро…<br />
За обрієм — моря в три води,<br />
а за народом — є народ,<br />
а за народами — народи…<br />
Земля не кругла, а похила,<br />
бо за могилою — могила,<br />
за нею видно ще та ще…<br />
Переплелись річки, як жили,<br />
струмочки, живлені дощем…<br />
З’єдналися, переплелися,<br />
влилися в море-океан,<br />
мов пучки в кулаці — зійшлися<br />
річки, єднаючи землян…<br />
Єднаючи усіх водою,<br />
струмує час — життя мина,<br />
і радість, змішану з журбою,<br />
п’є кожен, кожен п’є до дна.<br />
А скільки випито ще буде,<br />
а скільки випито було…<br />
Червоні, чорні, білі — люди,<br />
тьма-тьмуща на одне живло…<br />
Вода збігає за водою,<br />
життя всякає в землю, в зем…<br />
Стекли мечі давно іржею,<br />
та ні краплини супокою:<br />
бо об’єднатися вогнем<br />
все може, все…<br />
Від заходу до сходу —<br />
не позостанеться народу<br />
аніякісінького в світі цім.<br />
О небо, відбери свободу<br />
чинити щохотя… Мій дім —<br />
не шанець, не фортеця,<br />
і солодко вода так п’ється,<br />
і серце в такт всім іншим б’ється:<br />
«Жи-вім, жи-вім, жи-вім, жи-вім…»</p>

<div>




</div>

<p>***</p>

<div></div>