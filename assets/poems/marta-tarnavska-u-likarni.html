<strong>Марта Тарнавська – У лікарні </strong>
<p>Івасеві Керницькому</p>
<p>В очах ласкава усмішка не згасла,<br />
та хтось сипнув туди піском тривоги<br />
і впала тінь апатії зловісна<br />
на синь зіниць, немов смертельна втома.</p>
<p>Чи в кучерях живуть ще сміховинки,<br />
що їх заплів туди заморський вітер?<br />
Прилип до лікарняної подушки<br />
жмут сивого безладного волосся.</p>

<div>




</div>

<p>Як розсипати сміх на радість людям,<br />
коли в устах ледь зрозумілий шепіт?<br />
Життя — на кошт позиченого кисню,<br />
і кожен день — різдвяний подарунок.</p>
<p>Вогні — святоіванські і нью-йоркські —<br />
десь попливли в далеке підсвідоме…<br />
Електрокардіограф на екрані<br />
записує найбільшу драму серця.</p>
<p>1979</p>

<div></div>