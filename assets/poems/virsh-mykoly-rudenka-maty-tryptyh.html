<strong>Микола Руденко – Мати. Триптих</strong>
<p><strong>1</strong></p>
<p>Клумаки випадають з натруджених рук.<br />
Хто піддасть їх на плечі у вирі людському?..<br />
Ти босоніж торкаєш розпечений брук,<br />
Так ти ходиш в віках по вугіллі жаркому.</p>
<p>За ворота виходять дебелі сини,—<br />
І сліди замітає за ними пороша.<br />
Материнської мови забудуть вони:<br />
Вже та мова для них — нехороша…</p>
<p>Бригадири щоранку обходять двори.<br />
Лиш в неділю є воля городець скопати.<br />
Трактори…<br />
Управління…<br />
Директори…<br />
А годуються люди з твоєї лопати.</p>
<p>Десь вимахують крани високих споруд,<br />
Ти ж заснеш восени при нетопленій печі.<br />
І стотисячний хор оспіває твій труд,—<br />
Та ніхто не піддасть тобі клунок на плечі.</p>
<p><strong>2</strong></p>
<p>Вам треба пісню про колгоспні руки?..<br />
Ось лиш пером зненацька пошкребусь.<br />
А там. дивись, уже ідуть онуки<br />
Виховувати совість у бабусь.</p>
<p>Вони ростуть, мов лісова травиця,<br />
Немов пирій у житньому рядку:<br />
Сто обліковців на твою правицю,<br />
На кожен палець —<br />
по керівнику.</p>
<p>І кожен щедрі обіцянки стеле,<br />
І оплески не знають жодних доз…<br />
І канцелярський млин повітря меле,<br />
Розмахуючи крилами відозв.</p>

<div>




</div>

<p>А ти викашлюєш старечі груди<br />
І кажеш в ніч невидимим синам:<br />
— От бач, виходять наші дітки в люди.<br />
Дай бог їм щастя більшого, ніж нам.</p>
<p>На них тепер нейлони й чорнобурки,<br />
І возять їх машини —<br />
не вози…<br />
Всі трудодні твої — лише для курки.<br />
А бур’янець під тином —<br />
для кози.</p>
<p>І часом очі робляться сумними,<br />
І сумніви тяжкі в полон беруть:<br />
— О боже праведний! Що буде з ними,<br />
Коли сільські бабусі перемруть?..</p>
<p><strong>3</strong></p>
<p>Наливається вірою серце моє,<br />
І вдивляється думка в невидимий корінь:<br />
Ген селянка мадонною в небі встає —<br />
Господинею вічних земних перетворень.</p>
<p>Все, що мусить померти — помре на віки<br />
І народиться День із новим неспокоєм.<br />
Україно !..<br />
З твоєї легкої руки<br />
Не боронь мені стати твоїм перегноєм.</p>
<p>Хай вростають у череп шорсткі корінці,<br />
Вибираючи з мене земне і небесне.<br />
Прийде віщий туман,<br />
і в його молоці<br />
Невгасима зоря над землею воскресне.</p>
<p>Сонце зніме утому з натруджених рук,<br />
Всесвіт кине на плечі блакитну кирею…<br />
Кизякова,<br />
солом’яна,<br />
чорна від мук,—<br />
Станеш ти, Україно, тією зорею.</p>
<p><em>1963</em></p>

<div></div>