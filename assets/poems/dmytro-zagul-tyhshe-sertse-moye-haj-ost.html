<strong>Дмитро Загул – “Тихше, серце моє! Хай остання хвилинка кохання…”</strong>
<p>Тихше, серце моє! Хай остання хвилинка кохання<br />
Пролетить, прошумить непомітно!<br />
Хай останняя пісня-зітхання<br />
Згомонить і пропаде безслідно!..<br />
Тихше, серце моє!<br />
Тихше, серце моє! То не смерть, то не смерть наблизилась,<br />
Лиш розбились мої сподівання.<br />
Казка-щастя так гарно скінчилась,<br />
І проспівана пісня остання…<br />
Тихше, серце моє!<br />
Тихше, серце моє! То розбилась найкраща надія,<br />
І розсіялось світло химерне…<br />
Вже ніяка рожева мрія<br />
Пережитого більше не верне…<br />
Тихше, серце моє!..</p>

<div>




</div>

<p>ІЗ ЗБІРКИ “З ЗЕЛЕНИХ ГІР”, З ЦИКЛУ “ЛІРИКА І”</p>

<div></div>