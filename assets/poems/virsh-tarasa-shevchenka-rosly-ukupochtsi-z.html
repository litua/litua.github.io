<strong>Тарас Шевченко – Росли укупочці, зросли</strong>
<p>Росли укупочці, зросли;<br />
Сміятись, гратись перестали.<br />
Неначе й справді розійшлись!..<br />
Зійшлись незабаром. Побрались;<br />
І тихо, весело прийшли,<br />
Душею-серцем неповинні,<br />
Аж до самої домовини.<br />
А меж людьми ж вони жили!</p>

<div>




</div>

<p>Подай же й нам, всещедрий боже!<br />
Отак цвісти, отак рости,<br />
Так одружитися і йти,<br />
Не сварячись в тяжкій дорозі,<br />
На той світ тихий перейти.<br />
Не плач, не вопль, не скрежет зуба<br />
Любов безвічную, сугубу<br />
На той світ тихий принести.</p>
<p><em>25 іюня [1860, С.-Петербург]</em></p>

<div></div>