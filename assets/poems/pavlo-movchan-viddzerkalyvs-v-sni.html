<strong>Павло Мовчан – “Віддзеркаливсь в снігах і розмивсь…” </strong>
<p>Віддзеркаливсь в снігах і розмивсь<br />
в талих водах, на скибах рахманних.<br />
Був і степом, і полем колись,<br />
величався життям дерев’яним.<br />
І на пам’яті вже ні слідів:<br />
ручаї постинали й підошви,<br />
і життя, розчинившись в воді,<br />
кров згорнула у кілька горошин.<br />
До подини і погляд вже збіг,<br />
губ куточки течуть до долини,<br />
щоб ізнов перейти колись в сніг,<br />
а з снігів — в горлові крапелини.<br />
Наповіщо той досвід мені,<br />
сніговий, водяний колообіг,<br />
швидкопіняві дні водяні,<br />
краплі крові в багатій оздобі?<br />
І навіщо цей дзвін ножовий<br />
ручаїв та струмків змійкуватих.<br />
Та лунає вже крик горловий,<br />
щоб, як стрічку, цей чин перетяти!</p>

<div>




</div>

<p>***</p>

<div></div>