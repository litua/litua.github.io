<strong>Мозолевський Борис – Прощання з літом</strong>
<p>Прокинусь, і знову в душі защемить:<br />
Я більше тебе не зустріну.<br />
Кінчається літо. На морі штормить.<br />
І дихає осінь у спину.</p>
<p>А серце не йме іще віри і жде,<br />
Ще гріється в спогадах щастя…<br />
Чи море із небом розмову веде,<br />
Чи знову баклан розкричався…</p>
<p>Отак і виходимо із забуття,<br />
Неначе з глибокої штольні.<br />
І знову бере нас в лещата життя<br />
І ставить обличчям до штормів.</p>

<div>




</div>

<p>Не жаль, що нічого в житті не надбав,<br />
Що тиші й на шеляг не спито.<br />
Та ж тільки губами до сонця припав,<br />
А вже й відплива моє літо…</p>
<p>За мисом надривно кричить пароплав,<br />
Неначе зустрівся з бідою.<br />
То, може, я сам, а не сивий баклан,<br />
Лечу і тужу над водою.</p>
<p>А небо у хмарах, і в морі штормить,<br />
І берег тремтить від прибою…<br />
Я вічність віддав би, спалив би за мить —<br />
За сонячну мить із тобою.</p>

<div></div>