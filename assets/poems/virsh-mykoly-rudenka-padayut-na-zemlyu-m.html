<strong>Микола Руденко – Падають на землю метеори…</strong>
<p>Падають на землю метеори —<br />
В збуджений передчуттями світ.<br />
Про чиє давно забуте горе<br />
Нам розкаже полум’яний слід?</p>
<p>Де той лук, що ці жбурляє стріли<br />
З темної, німої висоти?..<br />
То ж, напевне, люди не зуміли<br />
Згоди між собою досягти.</p>
<p>Наче перелякані отари,<br />
Врізнобіч метнулися зірки<br />
В день, коли чиїсь пекельні чвари<br />
Цілий світ роздерли на шматки.</p>

<div>




</div>

<p>І від того грозового часу<br />
Зморені земляни дотепер<br />
Дивлячись на метеорну трасу,<br />
Гірко промовляють:<br />
— Хтось помер…</p>
<p>Та чи все ми зважили й пізнали<br />
На космічних нетривких мостах,<br />
Щоб про нас такого не казали<br />
У далеких зоряних світах?..</p>
<p>Я подумав: мабуть, є потреба<br />
Власну душу вивільнить від зла.<br />
І до мене з грозового неба<br />
Блискавка бровою повела.</p>

<div></div>