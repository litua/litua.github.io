<strong>Леся Українка – «…Ні! я покорити її не здолаю…»</strong>
<p>…Ні! я покорити її не здолаю,<br />
ту пісню безумну, що з туги повстала,<br />
ні маски не вмію накласти на неї,<br />
ні в ясну одежу убрати не можу, –<br />
б’є чорними крильми, мов хижая птиця,<br />
і ранить, як тільки я хочу приборкать<br />
її силоміць. Гей, шаленая пісне!<br />
і в кого вдалась ти така непокірна?<br />
Дивись, я сміюсь, коли серце ридає,<br />
і погляд, і голос мені покорились,<br />
я тиха, спокійна. А ти? – наче вітер!<br />
Нема тобі впину. Тобі все одно,<br />
що, стрівши, вогонь доведеш до пожежі,<br />
що хвилі, спіткавши, розгониш до бурі,<br />
що темнії хмари в хаос помішаєш,<br />
що вбогу хатинку, останній притулок<br />
важкою лавиною скинеш в безодню, –<br />
тобі все одно! Той нехай собі плаче,<br />
хто іскру лишив на шляху необачний,<br />
хто човен непевній воді доручив,<br />
хто вийшов в дорогу темненької ночі,<br />
хто вбогу хатину, останній притулок,<br />
поставив високо над краєм безодні, –<br />
вдалась ти крилатою, мусиш летіть!</p>

<div>




</div>

<p>Так, вільна, вільна пісня! Я не знаю,<br />
на щастя чи на горе тая воля,<br />
та я ще не скувала їй кайданів;<br />
не знаю я, де взять на них заліза<br />
і на якім вогні вони куються.<br />
Та певне вже – кувати не кувати,<br />
а прийде час-година – розпадуться.<br />
І стрепенеться визволена пісня,<br />
і вирветься з неволі, як ридання,<br />
що довго стримане, притлумлене<br />
таїлось в темниці серця.<br />
Не просіть потіхи<br />
ви всі, що смутні, від такої пісні.<br />
Нічого в ній лагідного нема.<br />
Вона від туги й розпачу зродилась,<br />
за скритий жаль вона помститись хоче<br />
вогнем, отрутою, мечем двусічним туги.<br />
Коли вам страшно – геть ідіть з дороги!<br />
Хай пролетить ся пісня одиноко,<br />
як вихор через море льодове.<br />
Не треба їй ні сліз, ні спочування,<br />
їй треба тільки волі і простору.<br />
Так божевільний волю здобуває,<br />
щоб гнатися на безвість до загину…<br />
Летить безумна пісня – стережіться!<br />
Бо жаль ваги не має, так, як смерть!</p>
<p>1.02.1901</p>

<div></div>