<strong>Дмитро Павличко – “Як би я знав, де ти живеш…” </strong>
<p>Як би я знав, де ти живеш,<br />
Дивився б крізь вікно знадвору,<br />
Як ти виходиш із одеж,<br />
І входиш в мрію снів прозору.</p>
<p>Я там стояв би цілу ніч,<br />
Щоб знову бачити, як вранці<br />
Злітає сон із твоїх віч,<br />
І ти встаєш в прозорій тканці.</p>

<div>




</div>

<p>Та я не знаю… Не дано,<br />
Бо ми з тобою не знайомі,<br />
Та чом же те твоє вікно<br />
Горить в космічному огромі?</p>
<p>Коли дивлюсь на небеса,<br />
Я те вікно щоночі бачу,<br />
І сходить золота краса<br />
В мою фантазію чортячу.</p>
<p>***</p>

<div></div>