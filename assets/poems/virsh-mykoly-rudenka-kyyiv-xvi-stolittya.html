<p>Борщагівка — то була Борщівка,<br />
Харчовий над річкою заїзд.<br />
Там варила борщ вродлива дівка<br />
В щебетанні ластів’ячих гнізд.</p>
<p>Біля комина старий лелека,<br />
Молода тополя при вікні.<br />
А до Києва вже недалеко —<br />
В’їдете на свіжому коні.</p>
<p>Пийте, люди, пийте та борщуйте —<br />
Замочіть, щоб не розсохся віз.<br />
А стомились коні — заночуйте:<br />
Менше буде виплакано сліз.</p>

<div>




</div>

<p>З’явиться церквиця сіроглава —<br />
Прямо їдь, нікуди не звертай.<br />
А чому вмирає давня слава —<br />
Ти у мене, хлопче, не питай.</p>
<p>Як скривавив землю меч Батиїв —<br />
Все ще по руїнах бродить жах.<br />
Міг би вже й очунять славний Київ,<br />
Та чомусь заснув у споришах.</p>
<p>А чому — збагнути не зумію:<br />
Видно, це пригода не проста…<br />
Помолітесь на Святу Софію,<br />
Що в проломах мохом пороста.</p>
<p><em>26.05.1981</em></p>

<div></div>