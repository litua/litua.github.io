Юрій Андрухович – Мандрувати тут у середньовіччя…<p>Мандрувати тут у середньовіччя —<br />
все одно, що за князем повзти обозом.<br />
Тільки знай дивися в кожне обличчя:<br />
ці хлопаки описані ще Ломброзом —</p>
<p>щось таке злочинне, таке причинне<br />
прозирає з їхніх сумирних писків.<br />
В них минуле каторжне, судочинне —<br />
словом, вони схожі на василісків.</p>
<p>Осінь — це дорога кудись на північ:<br />
на деревах спалах марніє, гасне.<br />
Тут інакший час і не діє Грінвіч,<br />
але ти мандруєш. Буття прекрасне,</p>

<div>




</div>

<p>хоч темніє швидше, аніж повсюди,<br />
й чим чорніше небо, тим ближче до хана.<br />
Ці місцеві вбивці не зовсім паскуди:<br />
їм важливий сам принцип — не кров, не рана.</p>
<p>Князя можна забити, скажімо, в лазні<br />
чи мечем на сходах або на ловах.<br />
Тут ліси сприятливо непролазні —<br />
кількість мертвих визначиш лиш по вдовах,</p>
<p>по деревах всохлих, яких, щоправда,<br />
значно більше — з таким гілляччям калічим,<br />
ніби хтось крізь них невблаганно падав.<br />
Тут усюди пахне середньовччям.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>