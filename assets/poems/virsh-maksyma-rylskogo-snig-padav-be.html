<strong>Максим Рильський – Сніг падав безшелесно й рівно…</strong>
<p>Сніг падав безшелесно й рівно,<br />
Туманно танули огні,<br />
І дальній дзвін стояв так дивно<br />
В незрозумілій тишині.</p>

<div>




</div>

<p>Ми вдвох ішли й не говорили,<br />
Ти вся засніжена була,<br />
Сніжинки грали і зоріли<br />
Над смутком тихого чола.</p>
<p>І люди млисто пропливали,<br />
Щезали й гасли, як у сні, —<br />
І ми ішли й мети не знали<br />
В вечірній сніжній тишині.</p>

<div></div>