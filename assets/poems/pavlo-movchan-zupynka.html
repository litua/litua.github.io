<strong>Павло Мовчан – Зупинка </strong>
<p>Вже дихають вирієм крила лелечі,<br />
і тінь прохолоди все довше лежить<br />
у тебе в ногах. І згинаються плечі,<br />
так наче поважчала неба блакить.<br />
В сусідськім дворі відбуяло весілля:<br />
спориш весь затоптано, вибитий тік,<br />
і жовтий листочок, немов на похмілля,<br />
кружляє, танцює востаннє за вік.<br />
О часе біжучий, на хвилю спіткнися,<br />
незримий годинник у серці спини…<br />
На що сподіватись деревам чи листю?<br />
Що коло почнеться нове із весни?<br />
Та півнячий глас полум’яно-окличний<br />
немов запевняє: все буде як слід.<br />
Щомиті вода прибуває кринична<br />
і міниться в барвах золочений світ.<br />
З-за хмари лляної прорізався промінь,<br />
ріденьку траву аж до дна просвітив,<br />
і тінь твоя в землю вросла, наче корінь,<br />
та час хилитнув: ну хутчій відпусти!..</p>

<div>




</div>

<p>***</p>

<div></div>