<strong>Микола Руденко – Я так не вмію сумувати…</strong>
<p>Я так не вмію сумувати,<br />
Плекати біль в душі своїй,<br />
Щоб стрічним не подарувати<br />
Усмішки з-під припухлих вій.</p>
<p>Вони живуть, вони щоднини<br />
Свої серця кудись несуть,<br />
Хоч ані світу, ні людини<br />
Їм справжня невідома суть.</p>
<p>Ні певності в душі, ні віри:<br />
Старе розвіялось, нове —<br />
Це тільки будні вбогі, сірі,<br />
Утопій дзеркало криве.</p>
<p>Як випадкові подорожні,<br />
Йдемо по батьківських полях<br />
І вторимо слова порожні,<br />
Не вірячи у власний шлях.</p>

<div>




</div>

<p>Тому себе щодня караю,<br />
І крається душа моя:<br />
До лихоліть свойого краю<br />
Хіба ж не був причетним я?</p>
<p>Що ж, можна попросити знижку:<br />
Довгенько в правді воскресав,<br />
Тому про вас правдиву книжку<br />
Я, люди, ще не написав.</p>
<p>А написав би — що ж із того?<br />
Пацюк хіба що прочита…<br />
Ми позбулись чуття святого:<br />
Для нас життя — це гра пуста.</p>
<p>Ми живемо, аби прожити.<br />
А хто прийняв цю вбогу суть,<br />
Для того вже не вродить жито<br />
І сонце не осяє путь.</p>
<p>Та я люблю вас, люди, люди!<br />
З надією в ранковий час<br />
Вдивляюся в обличчя й груди<br />
І вірю, і молюсь на вас.</p>

<div></div>