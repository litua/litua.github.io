<strong>Дмитро Павличко – “Найліпше любитись в надрання…” </strong>
<p>Найліпше любитись в надрання,<br />
Як никне нічна каламуть,<br />
Як сон переходить в кохання,<br />
І крила на плечах ростуть.</p>

<div>




</div>

<p>Як я до грудей твоїх злину,<br />
Торкнувшись крилом до стопи,<br />
Збудися – та наполовину,<br />
А наполовину ще спи!</p>
<p>А вже, коли сонце погляне<br />
На нас крізь розквітле вікно,<br />
Сховай мене в лоно кохане,<br />
Небесна моя глибино!</p>
<p>***</p>

<div></div>