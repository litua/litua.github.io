<strong>Павло Мовчан – Проти сонця </strong>
<p>Сніг насичувався світлом,<br />
соковито дозрівав;<br />
дзьобом гайворон столітній<br />
простір порваний латав.</p>
<p>Обернувся зір мій в себе:<br />
стало боляче вбирать<br />
вимиту яскравість неба<br />
і сліпучу благодать.</p>
<p>Чистота завжди студена,<br />
а гріхи — чомусь палкі…<br />
Надмір холоду для мене,<br />
білизни, що наокіл…</p>
<p>Проти сонця очі мружу,<br />
не дивлюся на скарби —<br />
в грудні тут були калюжі,<br />
чорні пнулися горби…</p>
<p>Нині — срібно, рівно, чисто,<br />
снігом згладжені сучки.<br />
На дні зору мідне листя<br />
залягло, мов копійки.</p>

<div>




</div>

<p>Димарі, і піч чорніє,<br />
сажі шар лежить на дні,<br />
і свята вдова Марія<br />
коржики дає мені…</p>
<p>Так, немов снігами криті<br />
всі твої зчорнілі дні,<br />
і чорніє хтось убитий<br />
там, в минулому на дні…</p>
<p>Там в очах затлілий комір<br />
шию зморщену стиска…<br />
Шия дідова прозора,<br />
ями чорні на щоках…</p>
<p>Там човпе селом Магуза,<br />
теребічить сухарі…<br />
Там дітей своїх мотузить<br />
Скеп, волає: — Німчурі!</p>
<p>Там… Вчепися в мене, сніже!<br />
Чи очниці вщерть засип…<br />
Білість чиста очі ріже,<br />
обертає зір углиб…</p>
<p>***</p>

<div></div>