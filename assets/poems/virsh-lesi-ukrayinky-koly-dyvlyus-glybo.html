<strong>Леся Українка – Коли дивлюсь глибоко в любі очі..</strong>
<p>I</p>
<p>Коли дивлюсь глибоко в любі очі,<br />
в душі цвітуть якісь квітки урочі,<br />
в душі квітки і зорі золотії,<br />
а на устах слова, але не тії,<br />
усе не ті, що мріються мені,<br />
коли вночі лежу я у півсні.<br />
Либонь, тих слів немає в жодній мові,<br />
та цілий світ живе у кожнім слова,<br />
і плачу я й сміюсь, тремчу і млію,<br />
та вголос слів тих вимовить не вмію…</p>
<p>II</p>

<div>




</div>

<p>Якби мені достати струн живих,<br />
якби той хист мені, щоб грать на них,<br />
потужну пісню я б на струнах грала,<br />
нехай би скарби всі вона зібрала,<br />
ті скарби, що лежать в душі на дні,<br />
ті скарби, що й для мене таємні,<br />
та мріється, що так вони коштовні,<br />
як ті слова, що вголос невимовні.</p>
<p>III</p>
<p>Якби я всіми барвами владала,<br />
то я б на барву барву накладала<br />
і малювала б щирим самоцвітом,<br />
отак, як сонечко пречисте літом,<br />
домовили б пророчистії руки,<br />
чого домовить не здолали гуки.<br />
І знав би ти, що є в душі моїй…<br />
Ох, барв, і струн, і слів бракує їй…<br />
І те, що в ній цвіте весною таємною,<br />
либонь, умре, загине враз зо мною.</p>

<div></div>