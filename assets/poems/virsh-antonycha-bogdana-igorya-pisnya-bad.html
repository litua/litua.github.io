<strong>Антонич Богдан-Ігор – Пісня бадьорих бродяг</strong>
<p><strong>1</strong></p>
<p> В дорогу! Щоб сонце нам світило,<br />
щоб ясен круг горів нам угорі.<br />
О ти, шляхів безкраїх дивна сило,<br />
що маниш нас в своїй мінливій грі.<br />
Як вдарить запах піль в вікна вітрило,<br />
хто видержить в душних кімнат жарі.<br />
Упитись далі подихом так мило,<br />
геть суми, думи кинути старі!<br />
Вітрами поле душі нам обмило,<br />
а пісню підказали комарі.<br />
Складаєм дні в яскравих айстрів клумби,<br />
нових америк щастя ми колумби.</p>

<div>




</div>

<p><strong>2</strong></p>
<p><strong> </strong>Чи в очі дощ січе, немов горох,<br />
чи в літній день пітніти буде тіло,<br />
хоч рахувати ти б не вмів до трьох,<br />
хоч від журби твоє би серце мліло,<br />
м’який безмежжя обмотає мох,<br />
поглянеш в тихий, вільний безкрай сміло,<br />
покинеш хвиль минулих темний льох,<br />
і буде серце юним шалом цвіло,<br />
і буде в тобі грав пташиний тьох,<br />
поймеш заплутане природи діло.<br />
Без меж і стін, що тиснуть, станеш тут,<br />
бродяга, волокита, шалапут.</p>

<div></div>