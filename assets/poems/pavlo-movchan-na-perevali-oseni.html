<strong>Павло Мовчан – На перевалі осені </strong>
<p>Незатишно плоті, обмеженій синім повітрям.<br />
Холонуче слово голову студить і клонить.<br />
Йдеш узбережжям, щоб долю зустріти,<br />
тільки ж назустріч — листя червоне.<br />
Обрій важкий, наче жорно на шиї.<br />
Стовбур повітря хмари вінчають,<br />
гострі тернини тінь до паркану пришили<br />
і не пускають…<br />
Марево, видиво, дим розповитий, пам’ять прошита<br />
дратвою літа. О, як багато нам цього світу:<br />
не охопити, не приручити, не облюбити:<br />
жити б і жити…<br />
Дня не стачає…<br />
Криком стікає, болем зіходить тіло зболіле<br />
від білого світу:<br />
ой забагато навіть блакиті,—<br />
очі сповиті, ноги підбиті, рук не зігнути…<br />
Сил не стачає…<br />
Видобув із долоні долю, розділив її надвоє,<br />
а сам посередині, як поміж поглядом,<br />
пролопотів босоніж,<br />
збив лише куряву, тінь нахромив на промінь<br />
і злетів відлунням попереду каменя,<br />
а вороття немає…<br />
Намалював на обличчі квітку,<br />
та бджіл не принадив:<br />
гірко у роті, бо полином захлинувся;<br />
спить павучок у вусі,<br />
слух заснувавши дзижчанням,<br />
вулик душі порожній —<br />
крил не стачає…<br />
Сліз не стачає для болю,<br />
солоду — долі — для меду…<br />
Сіль заломила погляд —<br />
все надовкола біле: ладо, ой леле,<br />
доле…<br />
Поле безкрає!</p>

<div>




</div>

<p>***</p>

<div></div>