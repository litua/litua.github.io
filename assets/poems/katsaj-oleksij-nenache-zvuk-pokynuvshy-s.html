<strong>Кацай Олексій – Неначе звук покинувши струну…</strong>
<p>Неначе звук покинувши струну<br />
йдемо ми ще лупаті і лускаті<br />
крізь темряву темнішу за пітьму<br />
єдину суть в розбіжностях шукати</p>

<div>




</div>

<p>Б’ючи у скривлених сонць тулумбас<br />
в галактик розбігання всесвіт грає<br />
й здерає сухозлоту час із нас<br />
втім бруд і гар із нас він теж здерає</p>
<p>Але ми відчайдушно голі як<br />
з вологих скойок вийняті перлини<br />
єднаємо слідів своїх кістяк<br />
для м’язів шляху що веде у днину.</p>

<div></div>