<strong>Василь Стус – Утрачено останні сподівання…</strong>
<p>Утрачено останні сподівання,<br />
Нарешті — вільний, вільний, вільний ти.<br />
Тож приспішись, йдучи в самовигнання:<br />
безжально спалюй дорогі листи,<br />
і вірші спалюй, душу спалюй, спалюй<br />
свій найчистіший горній біль — пали.<br />
Тепер, упертий, безвісти одчалюй,<br />
бездомного озувши постоли.<br />
Що буде завтра? Дасть біг день і хліба.<br />
А що, коли не буде того дня?<br />
Тоді вже гибій. Отоді вже — гибій,<br />
Простуючи до смерті навмання.</p>

<div></div>