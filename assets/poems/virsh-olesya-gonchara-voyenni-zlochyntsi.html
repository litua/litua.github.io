<strong>Олесь Гончар – Воєнні злочинці</strong>
<p>Коли з’являються вони<br />
У хроніці в кіно,<br />
Простягши руки в кайдани,<br />
Що ждали їх давно,</p>
<p>І запобігливо роти<br />
Їх кривляться в оскал, —<br />
Тоді, дотлівши, всі ґноти<br />
Рвуть динамітний зал…</p>
<p>1 зал реве од всіх болінь<br />
Невиболілих ран.<br />
Зненависть різних поколінь<br />
Б’є в зляканий екран.</p>
<p>Мов запускають гармаші<br />
Туди важкий метал.<br />
Й боїться глянути фашист<br />
З екрану в грізний зал.</p>
<p>В цей вечір вийди на майдан,<br />
На Ержебет-корут.<br />
Весь Пешт, як грізний океан.<br />
Їх вимага на суд.</p>

<div>




</div>

<p>Тому, що твій продажний слід<br />
Аж у Берлін проліг,<br />
Тому, що хоче інвалід<br />
Безногий власних ніг.</p>
<p>Тому, що скручені мости<br />
В Дунай упали з круч.<br />
Втікаючи, недавно ти<br />
Зірвав їх власноруч,</p>
<p>Вирує місто — трибунал,<br />
З ру’ін, як прокурор,<br />
Підвівшись, оглядає зал<br />
Розгніваний собор.</p>
<p>І сад, де голод посадив,<br />
Замість квіток — боби,<br />
І діти, що ти їм пошив<br />
З ерзацу вже торби, —</p>
<p>Сьогодні все кричить: суди,<br />
Спали проклятий слід,<br />
Що, мов гадюка чорна, ліг<br />
З Дунаю на Берлін!</p>
<p>Спали, ніколи щоб не міг<br />
Вже повернутись він,<br />
Щоби не сохли матері,<br />
Щоб не вмирав тут сміх.</p>
<p><em>1945, Будапешт</em></p>

<div></div>