<strong>Антонич Богдан-Ігор – Чому?</strong>
<p>У ванні короп золотистий<br />
плюскоче, наче з піни панна,<br />
і в куряві рожевих іскор<br />
кружляє веретеном ванна.</p>

<div>




</div>

<p>Мідниця ранку повна піни<br />
із мила сонця. Миють хмари.<br />
На сім ключів замкнулись сіни,<br />
де ти в блакитному пожарі.</p>
<p>У ванні короп плеще з дива,<br />
побачивши тебе — сон ясний.</p>
<p>Але чому ти нещаслива,<br />
чому очей фіалки гаснуть?</p>

<div></div>