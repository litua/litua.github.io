<strong>Микола Вінграновський – Дума про Британку</strong>
<p><em>Юрію Яновському</em></p>
<p>На срібнім ковилі, на сизім полині,<br />
На півдні України при лимані,<br />
В гнідих степах на степовім коні<br />
Та гнівна воля стала у Британі.</p>
<p>І вільно зацвіло її крило<br />
При білій хаті в жовтих таракуцах,<br />
І вільно зацвіло її чоло<br />
На солонцях і випечених кручах.</p>
<p>Та вже чорний день на ту волю йде,<br />
На ту воленьку карооку,<br />
Чорний час іде, їй сльозу веде<br />
І пожарисько чорнобоке.</p>

<div>




</div>

<p>Іде чорний сум, а за ний суми,<br />
Ще й одна журба плететься<br />
Та з-понад Дніпра, та з-понад Сули,<br />
Та з-понад води, що й не зветься…</p>
<p>На срібнім ковилі, на сизім полині<br />
Оружною землею і водою<br />
Та одинока воля в Британі<br />
Ставала одиноко до двобою.</p>
<p>Не плакала душа її в степах,<br />
І голос її зрубаний не танув…<br />
І котиться сльоза на світлий волі прах<br />
На півдні України над лиманом.</p>
<p><em>1969</em></p>

<div></div>