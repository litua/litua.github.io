<strong>Василь Стус – О, скільки слів, неначе поторочі!..</strong>
<p>О, скільки слів, неначе поторочі!<br />
І всі повз мене, ніби кулі, б’ють,<br />
і всі мою живу минають суть,<br />
а тільки строчать, строчать, строчать, строчать.<br />
А я іду — крізь ці слова облудні,<br />
незнані досі. Тут передова,<br />
де всі твої бійці — одні слова.<br />
І сіють зраду спогади марудні,<br />
що передовіряються перу<br />
і забивають дух тобі єдиний,<br />
і тьмою тьмиться образ України,<br />
допіру він розтане — й я помру.<br />
І в помережані увійду ночі,<br />
де ні жалю, ні радощів не ймуть,<br />
а так живуть — і смерть свою жують.<br />
О, скільки слів, неначе поторочі.</p>

<div></div>