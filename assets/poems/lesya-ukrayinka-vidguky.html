<strong>Леся Українка – Відгуки</strong>
<p>Пролітав буйний вітер над морем,</p>
<p>По безмірнім, широкім просторі;<br />
Білі хвилі здіймались високо,<br />
І знялися од вітру ще вище,<br />
Загукали, як військо вороже,<br />
Заглушили вони буйний вітер.</p>
<p>Пролітав буйний вітер в пустині,</p>

<div>




</div>

<p>По безкрайому, мертвому полі.<br />
Закрутились пісковаті вихри,<br />
Простяглись геть під небо високе,<br />
Наче велети люті, страшнії,<br />
І розсипались, впавши звисока;<br />
Смерть покрила слід буйного вітру.</p>
<p>Пролітав буйний вітер край вежі,</p>
<p>Що стояла самотно на кручі,<br />
Там знайшов він Еолову арфу.<br />
Він шарпнув її довгії струни,<br />
І всі струни озвалися співом,<br />
Лагіднішим од вітру дзвінкого.<br />
Буйний вітер замовк, пролетівши,<br />
Але арфа ще довго бриніла…</p>
<p>1896</p>

<div></div>