<strong>Василь Стус – Ось вам сонце, сказав…</strong>
<p>Ось вам сонце, сказав чоловiк з кокардою на кашкетi<br />
I витягнув п’ятака, схожого на сонечко.<br />
А це вам дорога, вiн зробив кiлька ступнiв праворуч,<br />
носаком позначивши її межу.<br />
Щоб вам було радiсно —<br />
вмикайте магнiтофони, транзистори,<br />
берiть до рук iграшковi калатала,<br />
бемкайте, хоч би й по головi.<br />
Щоб не хотiлося їсти й пити —<br />
слухайте лекцiї, дивiться популярнi кiнофiльми,<br />
як ви житимете щасливо,<br />
коли доправитесь небесного царства.<br />
А щоб не капав за шию дощ,<br />
пам’ятайте,<br />
що будь-яка злива<br />
колись-то кiнчається,<br />
навiть потоп.<br />
Буде холодно — спiвайте оцих пiсень,<br />
при цьому вiн подав жмутик<br />
проштемпельованих текстiв<br />
(дозволено цензурою<br />
для колективного спiву<br />
двом, трьом i бiльше спiвакам).<br />
Коли вам захочеться вiдпочити —<br />
розучуйте цiкаву гру про вiйну,<br />
уявiть, що опали вас вороги<br />
i хочуть позбавити щасливого iснування.<br />
Словом стрiляйте, кидайтеся на амбразури,<br />
падайте пiд танки,<br />
тiльки не розбiгайтесь, докинув вiн.<br />
— Благодiйнику наш,<br />
кому хочеться тiкати з раю,<br />
загукали ми в одне горло,<br />
вдивляючись в очi пiд кокардою,<br />
схожi на двi крапельки ртутi.</p>

<div></div>