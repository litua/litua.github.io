<strong>Павло Мовчан – “І ці знайомі доторки тепла…” </strong>
<p>І ці знайомі доторки тепла,<br />
у сутіні тоненькі риски світла<br />
засвідчували — ти вві сні була:<br />
прийшла і вийшла з мене непомітно…<br />
Та закипів раптово барабан,<br />
із-під дрімоти вихопились ноги…<br />
— Що, припізнивсь? — спитав сусід Іван,<br />
і засопів, і заіржав, мов огир.<br />
Трамвай гірко-зелений заскрипів,<br />
і клей конторський виступив з долоней —<br />
я до чиєїсь спини прикипів,<br />
а до дверей очима прихолонув:<br />
заходили й виходили вони,<br />
зникаючи із дійсного в уяву…<br />
І вийшов я у ранок мовчазний,<br />
цибулею пропахлий, духом кави…<br />
Світивсь папір, очікуючи слів,<br />
слів реєстрових та слухгняних речень,<br />
завідуючий мовою — чорнів<br />
і гнів ранковий клав собі на плечі…<br />
Перо писало замість «змісту» — «світ»,<br />
та не «рахуєм» радісно спіткнулось, —<br />
всі літери змішав руки магніт:<br />
вони повзли у ручку, як у вулик…<br />
Коли вже крапка зникла, крізь папір<br />
побачив я… ген-ген… себе самого,<br />
і промінь зору входив у мій зір,<br />
і мотузом сукалася дорога…<br />
Я вийшов з себе — в себе увійшов…<br />
Почув, як лунко вистрілили двері,<br />
і розмотався тіла мого шовк —<br />
чорнильна тінь зосталась на папері.<br />
А ти вузлом на погляді була,<br />
зав’язана з обох країв очима, —<br />
метеликом по лінії тепла<br />
моя душа летіла, ледве зрима.<br />
Я озирнувсь: сусід вганяв гвіздки<br />
у чистий аркуш, в прямокутні двері,<br />
і сутінь виступала з-під руки,<br />
і розповзалась пляма на папері…</p>

<div>




</div>

<p>***</p>

<div></div>