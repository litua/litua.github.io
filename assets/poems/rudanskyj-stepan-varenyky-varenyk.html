<strong>Руданський Степан – Вареники-вареники!</strong>
<p>Сидить москаль на прилавку,<br />
Прищурює очі…<br />
Так і знати: москалина<br />
Вареників хоче.<br />
Хоче бідний вареників,<br />
То й ніщо питати!<br />
Та тільки їх по-нашому<br />
Не вміє назвати.<br />
«Хазяюшка, галубушка! —<br />
Став він говорити. —<br />
Свари-ка мне вот энтаво!..»<br />
«Та чого зварити?..»<br />
«Да энтаво… как, бишь, ево<br />
У вас называют?..<br />
Вот, что, знаешь… берут тесто,<br />
Сыром накладают…»<br />
«Та бог його святий знає,<br />
Що вам, служба, гоже!..<br />
Тісто сиром накладають…<br />
То галушки, може?..»<br />
«Не галушки, не галушки,<br />
Я галушки знаю…<br />
Свари-ка мне, галубушка…<br />
Все, бишь, забываю…<br />
Уж с глаз долой, так с памяти!..<br />
Вот энтакой бес-то!..<br />
Да знаешь ли, энтак сыр-то,<br />
А на сыре тесто!..»<br />
«Та бог його святий знає<br />
І добрії люди!..<br />
Сир у тісті?.. Хіба, може,<br />
Чи не пиріг буде?»<br />
«Да не пирог, голубушка…<br />
Экая досада!..<br />
Да знаешь ли, туда масла<br />
Да сметаны надо!..»<br />
А вона-то добре знає,<br />
Чого москаль хоче…<br />
Та чекає барабана,<br />
Заким затуркоче.<br />
Як почула барабана…<br />
Слава тобі, боже!<br />
Та й говорить москалеві:<br />
«Вареників, може?..»<br />
Аж підскочив москалина…<br />
Та ніколи ждати.<br />
«Вареники-вареники!»<br />
Та й пішов із хати.</p>

<div></div>