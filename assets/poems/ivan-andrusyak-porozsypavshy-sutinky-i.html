Іван Андрусяк – порозсипавши сутінки і шкло…<p>порозсипавши сутінки і шкло<br />
порозбиравши вежі і залоги<br />
ми виявляли що житття було<br />
точнішим від своєї перемоги</p>
<p>воно трималось чіпко за полу<br />
воно повільно дерлося до горла<br />
і цю країну темну як золу<br />
заповідало матірним монголам</p>
<p>і знуджено сушити сухарі<br />
просилися мисливці і дівчата<br />
і термосали небо димарі<br />
над привидом розгорбленої хати</p>

<div>




</div>

<p>самі собі землею і лайном<br />
живцем і жорном лезом і залізом<br />
передчували що життя було<br />
таким як ми вологим і облізлим</p>
<p>і ми носили крихти голубам<br />
і церемонно скаржились навиліт<br />
що кожен день відпущений не нам<br />
і кожну ніч подужати не в силі</p>
<p>визбируючи сутінки і шкло<br />
ми руйнували вежі і залоги<br />
ми виживали</p>
<p>а життя було</p>
<p>сильнішим від своєї перемоги</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>