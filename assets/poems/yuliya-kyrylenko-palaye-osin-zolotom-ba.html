Юлія Кириленко – Палає осінь золотом багряним<p>Палає осінь золотом багряним,<br />
Струмує венами калинове вино.<br />
Моє тепло ввійшло в меридіани,<br />
В моїй душі розбурхане Дніпро.<br />
Сумує осінь, слізно листям плаче<br />
Про те, що зледеніло на устах…<br />
Її жахають погляди незрячих,<br />
Що янгола не бачать на плечах.<br />
Шукає осінь серце небайдуже,<br />
Щоб взимку руки холод не скував.<br />
Та не знайшла, дощами терпко тужить,<br />
Збирає сльози в зоряний рукав.<br />
Зтинає осінь час на нитці долі,<br />
Впиваючись у кави теплу млість,<br />
Та скоро вже минуть її гастролі,<br />
Вона для нас лиш загадковий гість.<br />
Прощає осінь все, що не здійснилось,<br />
Прощається…Та не на вік – на мить.<br />
В коханні їй чимало літ божились,<br />
Та від одного лиш струна в душі бринить.</p>

<div>




</div>

<p>автор: <strong><a href="http://onlyart.org.ua/?page_id=45168">Юлія Кириленко</a></strong></p>

<div></div>