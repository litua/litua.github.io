<strong>Микола Руденко – Знов чомусь прийшла хвилина смутку</strong>
<p>Знов чомусь прийшла хвилина смутку.<br />
Попрямую у вечірній ліс.<br />
Запалю солдатську самокрутку<br />
Над окопом, що давно заріс.</p>
<p>Ні, життя легкого обіцяти,<br />
Сонце не могло своїм синам.<br />
Де ти, рік народження двадцятий?..<br />
Перші кулі діставались нам.</p>

<div>




</div>

<p>Я не знаю, втрата чи здобуток<br />
Те, що надбано в юнацькі дні —<br />
Це боління, цей окопний смуток,<br />
Що живуть відтоді у мені.</p>
<p>Тільки знаю, що в гірку годину<br />
В полі, поміж танкових ровів,<br />
Я промовив:<br />
— Хто ти є, Людино?..<br />
Але й досі ще не відповів.</p>

<div></div>