<strong>Павло Мовчан – “Самітне волоконце пропливло…” </strong>
<p>Самітне волоконце пропливло…<br />
Шпаклюють вікна — стережуть тепло.<br />
Заносять листя в хату на ночівлю,<br />
аби очам затишніше було.<br />
А в листі кругло світять падунці,<br />
і скачуть поруч срібні цвіркунці —<br />
і їх, як жар, в руках пересипають,<br />
бо скоро сніг з заобрійного краю.<br />
І стежка дальня зменшилась удвоє,<br />
протоптана конем до водопою.<br />
Вода поважчала. Не набереш і склянки,<br />
в ній мокнуть хмари, пущені у лет,<br />
і жнуть завзято зігнуті селянки<br />
понад сагою зжовклий очерет.<br />
Панує скрізь непевна певнота,<br />
що буде вічним перелітний птах<br />
і наскрізно продмухана вербиця,<br />
де двом листкам уже не шелеститься.</p>

<div>




</div>

<p>***</p>

<div></div>