<strong>Павло Мовчан – “Світ розчинивсь — пропасниця б’є тіло…” </strong>
<p><em>С. Семеновій</em></p>

<div>




</div>

<p>Світ розчинивсь — пропасниця б’є тіло,<br />
так наче цвях висмикують з п’яти,<br />
і розповите поле почорніле<br />
повільнить крок: не квапсь — куди іти?<br />
Та як же світ без мене заплощинний?<br />
Без мене люди, дерева сумні?<br />
І далечінь журливо-журавлина<br />
велить, іти не дляючись мені…<br />
Сирітство світу чую, чую тління…<br />
Кладу за пазуху посічені листки…<br />
Збирання зору є моїм ходінням,<br />
триванням, затисканням в кулаки<br />
всього, що розпадається та гине,<br />
втрачаючи окремішність облич…<br />
О пагубо! Не ти першопричина!<br />
Не закрадайся в голос і не клич!<br />
І вивітрись з очей, і вийди з тіла,<br />
з листка, з сучка, з пониклої трави,<br />
і не світися в балці снігом білим,<br />
не прикидайся, що струмок живий…<br />
Та кольором фарбуються рожевим<br />
і поле, і березовий гайок,<br />
і простягають пагілля дерева,<br />
щоб повернув воскреслий їм листок.<br />
І всі скарби у тілі, мов заскалки,<br />
і смиче їх обценьками земля,<br />
та мушу йти, бо простору так жалко,<br />
ще й смуток покликає іздаля…</p>
<p>***</p>

<div></div>