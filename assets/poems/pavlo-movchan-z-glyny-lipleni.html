<strong>Павло Мовчан – З глини ліплені… </strong>
<p>Ти маєш можливість ще й раною стать.<br />
І діткнута плоть язиками багать<br />
достойно знесе усі муки високі…<br />
Та поки у камені іскри ще сплять,<br />
хутчій витискай з нього соки,<br />
і мури розкидай, і вежі зруйнуй,<br />
і вилущи зрілу бруківку,<br />
щоб час розступився ушир-глибину,<br />
щоб легко було проростать, мов зерну,<br />
ногами торкнувшись долівки.<br />
Бо з глини постали, крізь сита густі<br />
ретельно просіяні тричі;<br />
чому ж ми камінням, немов в забутті,<br />
своє підпираєм величчя?<br />
… Безмежність для зору, та й що межувать?<br />
Трава то приб’є, то відхлине,<br />
і в серці твоєму така неоглядь,<br />
мов стала стоокою глина.<br />
Наохляп душа схарапуджена мчить<br />
на обрій, на обрій, на обрій…<br />
Не кришиться глина на глиняну мить,<br />
і глиняна плоть щонайвищої проби.<br />
Та камінь раптово упав з висоти,<br />
прошився вогонь у траві, мов гадюка;<br />
ти болість відчув, роздвоїлись світи,<br />
і кришиться все, що не візьмеш у руки.<br />
Та каменя взяв, він зростав на очах,<br />
щохвилі опуклював міццю долоні<br />
і кожним кристалом уголос кричав:<br />
— Я — камінь, я — камінь з небесного лона.<br />
Я твердь, я міцнота, затула твоя,<br />
піднось мене вище угору,<br />
де отвір огненний у небі зія<br />
і полум’я жбуха прозоре… —<br />
Під ноги я камінь важенний поклав,<br />
він ріс, а я меншав щомиті.<br />
Він безліччю ссалець краплини тепла<br />
висмоктував з мене несито.<br />
І глина тілесна на кість запеклась,<br />
і простір сипучий кришився,<br />
і сипався, сипався мелений час,<br />
а замість трави вже пісок ворушився.<br />
І камінь впивавсь у вуста гостряком,<br />
пісок засипався, і рана щеміла,<br />
я камінь лизав, поторкав язиком,<br />
і тріскалось, тріскалось глиняне тіло.</p>

<div>




</div>

<p>***</p>

<div></div>