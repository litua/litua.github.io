<strong>Леся Українка – «Угорі так яро сяють зорі…»</strong>
<p>Угорі так яро сяють зорі,</p>
<p>ні одна не криється за хмари,<br />
наче світлом хочуть напоїти<br />
небо й море, землю й світ надземний,<br />
але небо темне, наче розпач,<br />
у хаосі невиразнім море,<br />
а земля вся тугою чорніє,<br />
таємниця криє світ надземний,<br />
невидимі, але гучні крила<br />
вихра-велета і б’ються, й плещуть,<br />
море плаче, й темрява тремтить…<br />
Море плаче голосом великим,</p>
<p>дужі хвилі ринуть, і ридають,<br />
і здіймаються все вгору, вгору,<br />
вище все, аж поки дальнє світло<br />
тих зірок голов їх доторкнеться,<br />
тільки ледве чиста біль заблисне<br />
на потужних головах, як раптом<br />
наче темна сила їх підкосять,<br />
і поляжуть голови, і люто<br />
море кине подолані хвилі<br />
в чорну ніч… не видно, тільки чутно,<br />
як вони розіб’ються об землю…<br />
А за ними вже нова фаланга гомонить<br />
і світла досягав… Море плаче,<br />
й темрява тремтить…<br />
Нащо те великеє змагання?</p>
<p>Адже завтра зійде сонце ясне<br />
і само освітить гори-хвилі<br />
або навіть і найменшу хвильку,<br />
і найменшу рисочку біленьку<br />
тої піни, що покине буря.<br />
І чи буде море вигравати,<br />
чи розстелиться безкраїм плесом,<br />
повним тиші й любого спокою,<br />
сонце дасть йому своє проміння<br />
і прихилить неба гойним світлом.<br />
Ніч мине, як вже не раз минала, –<br />
тож недарма темрява тремтить.<br />
Нащо те великеє ридання?</p>

<div>




</div>

<p>Чи то мало в морі хвиль потужних,<br />
чи то сі, що полягли тепера,<br />
вже найкращі з усього братерства?<br />
Адже стільки бачили їх зорі,<br />
адже стільки пестило їх сонце,<br />
адже стільки розкотив їх вітер.<br />
І чому не плакало так море,<br />
коли тихі та лагідні хвилі<br />
марнували силу й вік недовгий,<br />
поливаючи пісок неплідний, –<br />
море тільки усміхалось сонцю,<br />
і велике світло не тремтіло.<br />
А тепер чого так серед ночі<br />
море плаче й темрява тремтить?<br />
І чого так жалує се море?</p>
<p>Чи того, що кращі хвилі будуть,<br />
але сі не вернуться ніколи?<br />
Чи того, що біль ота пречиста<br />
мусить чорній темряві коритись?<br />
Чи того, що й завтра день скінчиться,<br />
що і завтра ніч настане знову,<br />
і подвійно боротьба даремна,<br />
і подвійно розпачлива туга?<br />
Чи не тим так рвуться вгору хвилі,</p>
<p>щоб хоч промінь зоряний вхопити,<br />
що не вірять в перемогу сонця?<br />
Чи не тим вони отак ридають,<br />
що не досить їм розбиту воду<br />
в спадок іншим хвилям полишити,<br />
але шкода й власної краси?<br />
Хоч тремтить ся темрява безмежна,</p>
<p>але хто збагне її тремтіння?<br />
Чи то жах їй лоно протинає<br />
за невічну і недовгу владу?<br />
Чи то тільки заздрощі неситі<br />
на життя, на рух, на силу моря?<br />
Чи то лютість нею б’є запекла<br />
на ту біль, на зорі, на проміння?<br />
Чи то радість хижа, зловорожа,<br />
за свої всі темні перемоги?<br />
Так ідуть оці питання марні,</p>
<p>як оті сумні, невидні хвилі:<br />
блиск непевний дальнього сіяння<br />
упаде і зникне, й розіб’ються<br />
думи-хвилі в темному просторі…<br />
Ніч темніє, і ясніють зорі,<br />
море плаче, й темрява тремтить…</p>
<p>San-Remo, 24.04.1903</p>

<div></div>