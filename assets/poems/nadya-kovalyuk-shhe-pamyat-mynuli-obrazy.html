Надя Ковалюк – Ще пам’ять минулі обрАзи колише<p>Ще пам’ять минулі обрАзи колише,<br />
та я не шукаю вбиваючих слів –<br />
вони найколючіші і найстрашніші,<br />
коли вимовляє їх той, хто любив.</p>
<p>Я знаю слова – смертоноснії стріли,<br />
що замість мішеней влучають в серця,<br />
злітають із вуст, обпікаючи тіло,<br />
надовго, можливо й на ціле життя.</p>
<p>Я знаю і ті – вітрюгани скажені,<br />
що здатні усе зруйнувати за мить;<br />
я можу наповнити ними кишені<br />
й жбурнути у душу твою – хай болить!</p>
<p>Я знаю слова – невщухаючі зливи,<br />
що гасять пожежу в гарячих серцях,<br />
від них ти відчуєш себе нещасливим.<br />
Хай скаже хтось інший їх, тільки не я!</p>
<p>Навіщо слова,що під ребрами тиснуть?<br />
Невже я платитиму болем за біль?<br />
Немає резону вбивати навмисно<br />
людину, яку так безмежно любив…</p>

<div>




</div>

<p>Я просто мовчала – ні менше, ні більше,<br />
втопивши слова у найглибшім з морів…<br />
Сказав ти мені,заглядаючи в вічі:<br />
“Ти знаєш…Мовчання – страшніше від слів…”</p>
<p>Я просто пішла, не промовивши слова,<br />
сховавши нездІйснене вбивство під плащ.<br />
Мене проводжала зоря вечорова,<br />
І тихе, далеке відлуння – ПРОБАЧ…</p>
<p>автор: <strong>Надя Ковалюк</strong></p>
<p></p>

<div></div>