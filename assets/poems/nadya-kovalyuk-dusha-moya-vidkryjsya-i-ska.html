Надя Ковалюк – Душа моя! Відкрийся і скажи…<p>Душа моя! Відкрийся і скажи:<br />
чому всі карти сплутались в колоді?<br />
Кудись поділись всі мої тузи…<br />
А злодій час гуляє на свободі,<br />
безжально забираючи роки.</p>
<p>Де взяти стільки мудрості і сил?<br />
Черпнути з неба те велике вміння:<br />
прожити так, щоб не обпікши крил,<br />
впізнати порятунок і спасіння<br />
для тонучих у морі сліз, вітрил.</p>
<p>Чи правда та на світі ще живе:<br />
втрачаючи, завждИ знаходиш більше?<br />
Якщо я щось знайшла – то лиш себе<br />
у передзвоні стоголосих вІршів,<br />
які так ревно серце береже.</p>

<div>




</div>

<p>Якщо слова – всього лишень вода,<br />
то на шляху вона каміння рушить.<br />
Якщо поміж рядків ти ще жива<br />
й зігріти можеш хоч одну ще душу –<br />
то я живу в цім світі не дарма…</p>
<p>То зберегти тебе я просто мушу…</p>
<p>автор: <strong>Надя Ковалюк</strong></p>
<p></p>

<div></div>