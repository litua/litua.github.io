<strong>Степан Руданський – Крива баба</strong>
<p>Раз до ксьондза забрела<br />
Кривая на ноги<br />
І, бідная, на дітей<br />
Просила підмоги.</p>
<p>А ксьондзові грошей жаль, —<br />
Давай її вчити,<br />
Як каліці із дітьми<br />
В білім світі жити.</p>
<p>«Лучче, — каже, — ти навчись<br />
Бабити, змовляти,<br />
То й на себе, й на дітей<br />
Будеш гроші мати!»</p>
<p>«Де ж навчитись, пане мій?<br />
Дайте мені раду!»<br />
«Що учитись? Ти змовляй<br />
Хоч так, для прикладу:</p>
<p>«Пробіг пес через овес —<br />
Не шкодило псові,<br />
Най же шкоди не буде<br />
І тому вівсові».</p>

<div>




</div>

<p>Пішла баба — і куди!<br />
Як свята, курує;<br />
Пройшло уже кілька літ,<br />
Ба, і ксьондз хорує;</p>
<p>Така ґуля, як кулак,<br />
В горлі йому сіла…<br />
Лічать-лічать дохтори,<br />
А все ґуля ціла.</p>
<p>Далі вдався до бабів,<br />
Нічого чинити…<br />
От приходить і крива<br />
Слабого лічити.</p>
<p>Ксьондз, до лиха, вже забув;<br />
Вона не питає,<br />
Каже вийти з хати всім,<br />
Сама зачинає:</p>
<p>«Пробіг пес через овес, —<br />
Не шкодило псові,<br />
Най же шкоди не буде<br />
І тому вівсові!»</p>
<p>Подивився слабий ксьондз:<br />
«А, то ти, зозуля?»<br />
Та як враз зареготав —<br />
Так і трісла ґуля!</p>

<div></div>