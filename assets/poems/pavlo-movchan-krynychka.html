<strong>Павло Мовчан – Криничка </strong>
<p>Поваби земні щоденно тішать око:<br />
безмежна зеленість трави, що не чує снігів,<br />
дерев палахтіння, на листях настояний спокій<br />
і ківш гайвороння, що мулом на лузі осів.<br />
Розгорнеш траву, розкриється чорна криничка,<br />
як отвір в минуле, куди навіть лист запада,<br />
вершечком донизу летить обгоріла осичка,<br />
але не схлюпнеться у проймі гранітна вода.<br />
Мов з докором, в очі твої вона дивиться тупо,<br />
та нею забуто минуле, і пам’ять глуха.<br />
Проте сколихнеш — мов болячка під струпом —<br />
ятріє життя і час не всиха.<br />
І ти, відсахнувшись, відступиш на крок від безодні,<br />
аби не явила промерхлі події старі,<br />
і замість очей відчув дві крижини холодні,<br />
яких ані небом, ні жаром дерев не зігріть.<br />
То час сколихнеться в тобі і бачене зрине,<br />
що жахом ввійшло, проминувши і пам’ять, й слова:<br />
окоп і обличчя, де замість очей — дві крижини<br />
і в мертвій руці зеленіє осіння трава…<br />
В свідомості — кола, і бачене рветься на волю<br />
і стукає в скроні, аж череп тріщить.<br />
І губи розлущив, пускаючи голос: — Ніколи!<br />
Ніколи не буду дивитись у землю, а тільки в блакить!</p>

<div>




</div>

<p>***</p>

<div></div>