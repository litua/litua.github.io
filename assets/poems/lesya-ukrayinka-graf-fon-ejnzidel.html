<strong>Леся Українка – Граф фон Ейнзідель</strong>
<p>Чого в пишнім замку ні в однім вікні<br />
Всю ніч аж до ранку не гаснуть огні?<br />
Чи граф фон Ейнзідель гуляє?</p>
<p>Так чом же ні співів не чуть, ні музик,<br />
А зрідка чувати приглушений крик?<br />
Чи граф фон Ейнзідель вмирає?</p>
<p>Ні, граф фон Ейнзідель і жив, і здоров,<br />
Йому тільки в жилах бентежиться кров,<br />
Думки не дають йому спати.</p>
<p>І вдень він даремно розваги шука,<br />
А потім по ночах марою блука,<br />
Обходять всі зали й кімнати.</p>
<p>Що гляне в вікно, то зустріне пітьму<br />
І марища в вічі заглянуть йому;<br />
Він мусить заплющити очі,</p>
<p>Та з думки не гинуть обличчя бліді<br />
І постаті згорблені, тонкі, худі,<br />
Старечі, дитячі, жіночі…</p>
<p>Ті самі, що бачить він вдень навспражки:<br />
Усе то піддані його й двораки,<br />
Все слуги «від бога надані».</p>
<p>Чого ж вони хочуть? Що винен він їм?<br />
Що він заподіяв підданим своїм?<br />
За що його мучать піддані?</p>
<p>Він з божої волі, не з власної, пан<br />
І катом ніколи не був для селян,<br />
І панщина в нього лагідна,</p>
<p>Малії відбутки і легкі чинші,<br />
Він з світу не звів нічиєї душі, –<br />
За що ж сяя кара негідна?</p>
<p>Чому ж як він ступить на замковий двір,<br />
У кождих очах зустрічає докір,<br />
Мов Каїн, що вбив свого брата?</p>
<p>Як піде на лан, де женці його жнуть,<br />
Здається, женці його мовчки кленуть:<br />
«Бодай тобі наглая страта!</p>
<p>Ми тут, мов у пеклі, за душу твою,<br />
А ти розкошуєш, неначе в раю!<br />
За що тобі тії розкоші?</p>
<p>Така хіба воля небесна була,<br />
Щоб кмет їв свій хліб тільки в поті чола,<br />
А ти їв і дарма й за гроші?..»</p>
<p>Бринять день і ніч ті мовчазні слова,<br />
Болить від них серце, болить голова,<br />
Немає потіхи нізвідки.</p>
<p>Граф пити покинув червоне вино –<br />
Підданською кров’ю відгонить воно –<br />
Не милі напитки й наїдки.</p>
<p>І ворогом стала графиня-жона,<br />
Турбот свого пана не тямить вона, –<br />
Для неї то марні розмови,</p>
<p>Спокійно живе серед панських вигод,<br />
Їй тільки на думці пишнота клейнод,<br />
Забави, турніри та влови.</p>

<div>




</div>

<p>У неї працюють в покоях дівки,<br />
Все шати гаптують, мережать хустки,<br />
Нанизують перли дрібненькі.</p>
<p>А графові страшно тих гарних речей:<br />
«Жона бере світло дівочих очей,<br />
Щоб з нього робить витребеньки…»</p>
<p>Був син-одиночок, мале пахоля,<br />
Тепер він за пажа в дворі в короля,<br />
Бо так забажалось графині.</p>
<p>Відколи в столицю подавсь його син,<br />
Зостався Ейнзідель, як палець, один<br />
У замку свому, як в пустині.</p>
<p>Удень він даремне розривки шука,<br />
а потім по ночах марою блука,<br />
зітхає і скрикує з болю,</p>
<p>аж слуги зриваються раптом зо сна:<br />
«Се що з нашим паном? Ото новина!<br />
Вгадай же ту панськую волю!..»</p>
<p>З кімнати в кімнату, з палат до палат<br />
Як тінь сновигає нещасний магнат.<br />
За ним мов слідкують очима</p>
<p>Суворі портрети з золочених рам,<br />
Аж граф затремтить і зупиниться сам,<br />
Бо холод пройде за плечима,</p>
<p>І руки тремтячі до їх простяга,<br />
І так серед тиші уголос блага:<br />
«Скажіть мені, предки велебні,</p>
<p>Хто дав мені панства непрошений дар?<br />
І як мені скинуть сей прикрий тягар,<br />
Сі пута, для духу ганебні?»</p>
<p>Мальовані очі, мов справді живі,<br />
Йому відмовляють: «Ми всі вартові<br />
Твого предковічного права,</p>
<p>Ми лицарі всі без догани й страху,<br />
Ми в серці ховали не марну пиху,<br />
А цноти, що зрощує слава.</p>
<p>Глянь, всі ми – закуті в залізо борці,<br />
Або посивілі в науках ченці,<br />
Ми світочі свого народу.</p>
<p>За нами спокійно жили орачі,<br />
Бо ми боронили і вдень і вночі<br />
Плоху гречкосійську породу.</p>
<p>Лицарські повинності – гірше ярма,<br />
Ти скинуть їх прагнеш тепер, та дарма!<br />
У кров переходить лицарство!</p>
<p>Поглянь у свічадо, чий погляд зорить<br />
З очей твоїх чорних та гострих в сю мить?<br />
Чи є ж проти спадку лікарство?</p>
<p>Якби ж ти той спадок в собі поборов, –<br />
На тебе повстане вся предківська кров<br />
І буде змагатись запекло.</p>
<p>З твоїх пориваннів не буде пуття:<br />
Хто так на розпутті прожив все життя,<br />
Не піде ні в рай, ані в пекло…»</p>

<div></div>