<strong>Павло Мовчан – Контрасти </strong>
<p>Тут Бог пройшов на білому біліше…<br />
Так ніби дмухав, а не йшов поволі…<br />
І бачення було у нього інше:<br />
широке, кругове, по видноколі…<br />
а я слідком… провалювавсь по шию,<br />
І об карлюччя погляд дер на клоччя.<br />
снувалися сніжини мурашині,<br />
і сажа плямувала непороччя…</p>
<p>Сліди з-під ніг низалися обруччям,<br />
стискався зір обіддям, що дзвеніло…<br />
З-під снігу дріт виборсувавсь колючий<br />
і упікався реп’яшисто в тіло…</p>

<div>




</div>

<p>І глибшав шлях, вирівнювались руки,<br />
біль випромінювавсь крізь персні п’ятипало…<br />
Які міцні зі світом ще сполуки…<br />
Які ж глибокі у житті провали…</p>
<p>Не вирвуся з полону снігового, —<br />
підсаджую угору погляд криком;<br />
— Хто відлучив єство моє від Бога?<br />
І загубив у просторі великім?</p>
<p>Мій Господи. І я був невагомим…<br />
Душа ж — безоболончаста, летюча…<br />
тепер все глибше нуриться у втому,<br />
бо присмоктавсь до тіла дріт колючий…</p>
<p>Звільни її, бо не роздмухать сажі,<br />
що крила, нача листя, притрусила…<br />
Снується чорно мурашина пряжа,<br />
що вже й очей заплющити несила…</p>
<p>***</p>

<div></div>