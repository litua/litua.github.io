<strong>Леся Українка – L?gende des si?cles </strong>
<p>Здавен, було, марю: коли б мені сила,</p>
<p>то я б у той храм таємничий вступила,<br />
де світять крізь пітьму науки дива,<br />
де людська не хилиться вділ голова,<br />
а гордо здіймається чоло думливе,<br />
знаття свого певне, і ясне, й щасливе,<br />
де ллється у душу величний спокій,<br />
немов легендарний цілющий напій.<br />
Гадала: замкнуся у тиху кімнату,<br />
на скарби всесвітньої думки багату,<br />
сховаю в книжки всі чуття, мов у труни,<br />
замовкнуть у серці моєму всі струни,<br />
сама тільки думка, холодна, ясна,<br />
жива в мені буде, вона лиш одна.<br />
Мій розум тоді розів’ється так вільно<br />
і буде зорити без гніву, а пильно<br />
на давні віки, на колишні події,<br />
на трупи світів, на померлі надії,<br />
на марища віри, на кості людей,<br />
на зародки звірів, ростин та ідей.<br />
Все злучиться в цілість – природа і люди,<br />
що є, що минуло, що сталось, що буде,<br />
і рідне й чуже поєднається щільно<br />
і житиме в думці моїй нероздільно,<br />
затихнуть навік ворожнеча і болі,<br />
не буде діймати вже й ганьба неволі,<br />
усім моїм мукам настане кінець –<br />
і се буде пильної праці вінець.</p>
<p>* * *</p>
<p>Так марила… аж надійшла під браму –</p>

<div>




</div>

<p>не храму, ні, а тільки огорожі,<br />
що там стоїть, неначе на сторожі,<br />
і заступа профанам вхід до храму.<br />
Високий був у брамі тій поріг,<br />
його переступить не кожен міг.<br />
Не перейшла і я, – жадібний зір<br />
промкнувся тільки за поріг до двору,<br />
хотів пробігти по всьому простору<br />
і потьмарився – то страшний був двір,<br />
між трупами світів, ідей, народів<br />
вились, як змії, звої хороводів.<br />
Якісь чужі, незнані племена<br />
людей чи звірів виринали дикі<br />
із сутіні віків, страшні, великі,<br />
зникали з ними враз їх імена…<br />
Од їх лишились тільки дивні руни.<br />
І затремтіли мого серця струни.<br />
Колись так, може, й наша рідна мова<br />
зостанеться на загадку вікам<br />
. . . . . . . . . . . . . . . . . . . . . . . . . . .<br />
німим, холодним, дивним трупом слова<br />
. . . . . . . . . . . . . . . . . . . . . . . . . . .<br />
. . . . . . . . . . . . . . . . . . . . . . . . . . .<br />
Стогнав він під напасницьким бичем,</p>
<p>тиранам груди пробивав мечем,<br />
укупі з бранцями ридав він у полоні,<br />
пророкував у гордім Вавілоні,<br />
горів пожаром, в небо линув з димом,<br />
і ріс, і падав з Карфагеном, з Римом,<br />
і гартувався серед бучних чвар,<br />
від різновірних мучився примар,<br />
на міліон часток він поділився,<br />
і все ж він ні на йоту не змінився.<br />
Коли стрічав гурти рабів німих,<br />
свій голос гучно подавав за них,<br />
і в їх гіркій, давно минулій долі<br />
все бачив образ рідної неволі.<br />
. . . . . . . . . . . . . . . . . . . . . . . . . . .<br />
Насунула важка червона хмара,</p>
<p>гула в ній громом братобійна чвара,<br />
вона покрила цілую країну<br />
і повернула всю її в руїну.<br />
Замерк мій дух, і серце заніміло,<br />
і слово з уст озватися не сміло,<br />
бо та країна – то була моя…</p>

<div></div>