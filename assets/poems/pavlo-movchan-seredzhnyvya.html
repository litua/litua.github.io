<strong>Павло Мовчан – Середжнив’я </strong>
<p>Вже повна жменя шумовиння,<br />
Зерно розпарене горить.<br />
Летить рука над гоном синім<br />
І сіє стиглі кольори.<br />
Пашня у жмені навіжено<br />
Кричить про пору колосінь,<br />
Коли дозрілля і жарінь<br />
Стоять при стеблах цілоденно.<br />
Та суть не в тім, чи є поліття,<br />
Чий буде перший хлібозбір,<br />
Важливо те, що гострий зір<br />
Стинає крутню верховіття.<br />
Бо то ж дзвінкі перепелята.<br />
І хлібний пах на всі боки,<br />
І стріха, і калач, і хата<br />
З моєї сиплються руки.<br />
Та ось по житнищах скажено,<br />
По лінії мого життя,<br />
По щойно спорожнілій жмені<br />
Лихі навальники летять.<br />
У безвіч — б е з л і ч їх, поганців,<br />
З шаблючним вимахом руки.<br />
І став мій люд в «кривому танці»,<br />
Піднявши, мов щити, вінки.<br />
Та до магнітної долоні<br />
Пашниця щільно прилипа,<br />
І посміхаються спросоння<br />
Дівчата млосно на снопах.<br />
Хоч вихори з усіх кінців<br />
Біжать по знаку чародія, —<br />
Лягають зерна у надію,<br />
В мережу власних корінців.<br />
Ляга в майбутнє цар-колосся,<br />
Як у зачаття третій світ,<br />
Як прорість у дозрілий плід,<br />
У серцевину, в безголосся.<br />
Пшениця та в питомі жмені,<br />
З руки у руку — ланцюгом,<br />
Від пратрипільця і до мене,<br />
І, облоскочена кругом,<br />
Врожаєм вибуха шаленим.</p>

<div>




</div>

<p>***</p>

<div></div>