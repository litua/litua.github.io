<p>Ні, зорянице, злотом і рубіном<br />
Ти не скрашай ясних своїх перстів:<br />
Ще того персня майстер не зробив,<br />
Щоб був тебе достойним і — єдиним.</p>
<p>Не одягайся в полум’я шовків,<br />
Не огортайся пухом лебединим:<br />
Не треба шат золотокосим Фринам,<br />
Щоб сивий суд чоло своє схилив.</p>

<div>




</div>

<p>Хай обіцяють мудрощі й корону<br />
Богині пастухові з Іліону,<br />
У тебе є для його кращий дар:</p>
<p>Стрілчастих брів сліпучі блискавиці,<br />
Жага, що під невинністю таїться.<br />
І першого цілунку перший чар.</p>

<div></div>