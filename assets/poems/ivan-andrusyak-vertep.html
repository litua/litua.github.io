Іван Андрусяк – Вертеп<p><strong>1.</strong></p>
<p>його душа</p>
<p>бліда так само</p>
<p>не вміє очі відвести<br />
від одержимої осанни<br />
напівзабутих палестин</p>
<p>над ними червлять кучеряві<br />
дими запічних веремій<br />
над ними також —</p>
<p>боже мій! —</p>
<p>хрести виблискують триглаві</p>
<p>душа у пазусі таїть<br />
ціанистого слова калій<br />
а він на тятиві стоїть<br />
неначе праведник на палі</p>
<p><strong>2.</strong></p>
<p>вистигне земля вчорашня<br />
порозходяться навіки<br />
оержимі та відважні<br />
не схололі ще каліки</p>
<p>а куди тепер тікати<br />
по зресті тепер якому<br />
повзає мушва оката<br />
загризаючи оскому</p>
<p>а кого тепер забути<br />
пом’янути перед раєм<br />
на один-єдиний бутель<br />
є пророків ціла зграя</p>

<div>




</div>

<p><strong>3.</strong></p>
<p>прийде зоря і стане на порозі чужого дому<br />
і янголята білі голі босі прийдуть потому<br />
послухай синку завели колядку сусідські дітки<br />
раз янголятко два янголятко а третє дідько</p>
<p>не плач іванку помовч іванку допоки змога<br />
приходить чорт</p>
<p>зриваючи горлянку</p>
<p>хвалити бога</p>
<p><strong>4.</strong></p>
<p>я націдив тобі останню шклянку оцту<br />
і роздобув тобі солоний огірок<br />
матвію говори ти виродиш пророцтва<br />
учитель ще не бог а ти уже пророк</p>
<p>тобі поводирю масонові месії<br />
сьогодні присягнуть і поцілюють мешт<br />
а ти нас поведеш у рим чи в голосіїв<br />
а хто там розбере куди ти поведеш</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>