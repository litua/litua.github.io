<strong>Леся Українка – Осінь</strong>
<p>Рветься осінь руками кривавими</p>
<p>до далекого сонечка любого;<br />
кров на шатах препишних шаріється,<br />
оксамит і парчу залива.</p>
<p>Так для сонечка осінь убралася,</p>
<p>мов цариця у свято врочистеє,<br />
все, що є на сім світі найкращого,<br />
все зібрала на пишний убір.</p>
<p>Але дні все коротшають, міняться,</p>
<p>гляне сонечко й знову захмариться…<br />
Журить осінь-сухітниця сонечко,<br />
бо нема в ній весняних надій.</p>

<div>




</div>

<p>Рветься осінь. Терни невидимії</p>
<p>їй все тіло поранили, змучили,<br />
а вона розпачливо всміхається:<br />
«Сонце, сонечко, глянь, я сміюсь!»</p>
<p>Заховалось за горами сонечко,</p>
<p>з гір повіяло холодом, вогкістю,<br />
сиві хмари на небо насунули,<br />
«Ось я йду!» – обізвалась зима.</p>
<p>Осінь шарпнула шати кривавії,</p>
<p>аж до ніг їй упали, розсипавшись,<br />
непокрита, нічим не захищена,<br />
застогнала: «Іди, бо вже час…»</p>

<div></div>