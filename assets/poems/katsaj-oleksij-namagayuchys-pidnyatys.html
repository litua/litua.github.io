<strong>Кацай Олексій – Намагаючись піднятись до хмар по сходинках брил…</strong>
<p>Намагаючись піднятись до хмар по сходинках брил,<br />
я хапаюсь за поруччя зі сталактитів,<br />
але знову і знову з’їжджаю у байраки<br />
млявої цікавості до мене.<br />
Лавами застигли мовчазні валуни<br />
і, перешіптуючись шурхотом піску,<br />
роблять вигляд, що не помічають<br />
моторошного промовця з далекої зірки.<br />
Одначе я привертаю увагу цих сліпих глядачів<br />
рухом, що недоречний у скам’янілому оточенні<br />
і, навіть, жахливий для нього. Де ж ви, де ж ви, розумні мешканці<br />
цього здичавілого світу?! І тільки камінці<br />
дивляться, запам’ятовуючи людські жести<br />
сяючими кристалами та мої слова<br />
падають на уламки і, мов архейські комахи,<br />
застигають на них прадавнім відбитком.</p>

<div></div>