<strong>Мозолевський Борис – Балада про рідну пісню</strong>
<p>То не лебеді кричали,<br />
Не сполохані зигзиці.<br />
То ловили яничари<br />
Українок білолицих.</p>
<p>Степовими кураями<br />
Налетіли, ніби круки.<br />
Рвали тіло нагаями,<br />
Ще й ламали білі руки.</p>
<p>Потішались до світанку,<br />
Все спалили до билинки.<br />
Йшли при конях полонянки,<br />
Цебеніла кров на литки.</p>
<p>А коли дорога пізня<br />
Відняла останні сили,<br />
Забриніла раптом пісня<br />
Та й звелася в небо синє.</p>
<p>Яничари, яничари!<br />
Чи не так співали мами?<br />
Яничари йшли й мовчали,<br />
Тільки плямкали губами,</p>

<div>




</div>

<p>Ніби, вчувши голос мамин,<br />
Пригорталися до циці…<br />
Першим кинувся отаман<br />
Й заволав без тями:<br />
— Цитьте-е-е!</p>
<p>Та мелодія широка<br />
Залила ревіння кляте.<br />
Забивали кляпом рота —<br />
Виривалася з-під кляпа,</p>
<p>Зацвітала буйним квітом,<br />
Билась в горі об причали…<br />
То ж чиї, скажіть, ви діти —<br />
Яничари, яничари?</p>
<p>Чи не кобзи і цимбали<br />
Вам озвуться над світами?<br />
…Пісню шаблями рубали,<br />
Плюндрували копитами.</p>
<p>Вже й від бранок тільки шмаття,<br />
А вона все лине й лине,<br />
Ніби кара і прокляття —<br />
Біла туга України.</p>
<p>…Не туман вставав із зілля,<br />
Не сичі вночі кричали —<br />
Серед степу з божевілля<br />
Землю їли яничари.</p>

<div></div>