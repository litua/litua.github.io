<strong>Микола Руденко – Гривна Мономаха</strong>
<p>Пастух, що ніс провізію поживну,<br />
В святу неділю зібрану в домах,<br />
Знайшов у приміському лісі гривну,<br />
Яку носив на грудях Мономах.</p>
<p>Все вивчили історики. Ішлося<br />
Про талісман, який життя беріг.<br />
Князь Володимир, полювавши лося,<br />
Зронив ту гривну огирю до ніг.</p>
<p>Та не знайшов у вченому творінні<br />
Я отого, що знаю без оман:<br />
І досі ходить по Русі–Вкраїні<br />
Скорботний князь —<br />
Шукає талісман.</p>
<p>Іде, черкає головою хмари,<br />
Двосічний меч звисає з–під поли.<br />
І гірко плаче: міжусобні чвари<br />
До чого рідну землю довели!</p>

<div>




</div>

<p>Чи нас такими народила мати?<br />
Щось зроду–віку нам не дозволя<br />
Братерську єдність у боях тримати, —<br />
А тільки з неї воскреса земля.</p>
<p>З нас кожен прагне генералом бути,<br />
Якщо не гетьманом. Усюди ми<br />
Волієм лаври першості здобути<br />
Чи впасти в землю мертвими грудьми.</p>
<p>Отямтесь, діти, нерозумні вої!<br />
Вклонітеся Славутичу–Дніпру.</p>
<p>Ударить час — я ночі грозової<br />
Усіх під власне знамено зберу.</p>
<p>Для добрих справ, задля святої згадки,<br />
Геть прогорнувши віковий туман,<br />
Я подарую вам, мої нащадки,<br />
Знак єдності —<br />
Князівський талісман.</p>
<p><em>04.01.1980</em></p>

<div></div>