<strong>Руданський Степан – Чи голосна церква</strong>
<p>Став у церкві батько з сином.<br />
Церкву вже кінчали:<br />
Засклепили, побілили,<br />
Олтар прибивали.</p>
<p>«Слава богу, — каже батько, —<br />
Спомоглися люди.<br />
Лиш не знати, як то вона —<br />
Чи голосна буде?</p>
<p>Постій хіба, — каже, — сину,<br />
Перед образами,<br />
А я піду та для проби<br />
Свисну за вратами…»</p>

<div>




</div>

<p>Пішов свиснув разів кілька,<br />
Назад повертає.<br />
«А що, сину, голосная?» —<br />
Хлопчину питає.</p>
<p>«Голосная!.. — хлопець каже, —<br />
Так і б’є луною!..»<br />
«Ану ж, — каже, — піди свисни,<br />
А тут я постою…»</p>
<p>«Оце але! — каже хлопець. —<br />
Найшли що сказати !..<br />
А чи ж я то який дурень<br />
У церкві свистати!»</p>

<div></div>