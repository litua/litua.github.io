<strong>Павло Мовчан – Мандрівник </strong>
<p>Цвьохкі, розхильчасті, щоденні<br />
сюди приходили вітри,<br />
де трухнув стовп і птах нужденний<br />
дививсь засмучено згори…<br />
як сох мотуз, сіріла стріха,<br />
як жовкла кістка на току,<br />
як замість шибки чорний віхоть<br />
застряв у горлі скрізняку…<br />
Нудьга невивітрена нипа,<br />
чалапа по долівці дух,<br />
і раптом дерев’яним скрипом<br />
навпіл розколюється слух…<br />
Злітає птах, стовп пада плазом,<br />
мов корок, віхоть виліта,<br />
і мандрівнича тінь відразу<br />
стає висока, як верста.<br />
Всотавши в зір усе подвір’я,<br />
штовхнувши двері носаком,<br />
він увійшов, як надвечір’я,<br />
щоб вийти згодом скрізняком.</p>

<div>




</div>

<p>…Він вдарив об кулак кресалом<br />
і викресав з-під нігтів кров,<br />
і, мов жарина, чорний палець<br />
накреслив на стіні: «ПРИЙШОВ».<br />
І раптом нижче проступили<br />
слова пливучі на стіні,<br />
стікало з літер не чорнило —<br />
тоненькі цівки кров’яні:<br />
«Твоїм тулянням ще тривати,<br />
і прихистку тобі нема…<br />
Обернуться в набутки втрати.<br />
Тінь світлом стане, а пітьма…»<br />
Він подих в крейді відпечатав,<br />
ступнув, — курилася зима,<br />
і каркнув чорний птах щербато:<br />
— Ка-р-р… вороття тобі нема! —<br />
В кишені брязкало кресало,<br />
і трут за пазухою тлів,<br />
вітрами іскру роздувало,<br />
і дим дворукий вдаль летів.</p>
<p>***</p>

<div></div>