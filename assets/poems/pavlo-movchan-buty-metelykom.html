<strong>Павло Мовчан – Бути метеликом </strong>
<p>Огорне тишею, обпеленає снігом,<br />
до нитки сивої прив’яже — хилитайсь.<br />
Допоки кокона<br />
дощу ласкавий ніготь<br />
не доторкнеться лагідно до нас.<br />
І скресла пам’ять пригадає квітку,<br />
розмлоєну, глибоку, мовчазну,<br />
і ймення викличе своїх надійних свідків,<br />
щоб визначити часу глибину.<br />
Пробуджене єство твоє крилате<br />
полишить оболонку снігову,<br />
аби усоте лет свій започати<br />
і довершить орбіту кругову.<br />
Понаджений і кольором, і пахом<br />
і скуштувавши солодість утіх,<br />
захочеш і собі зрівнятись з птахом,<br />
що залітає далі й вище всіх.<br />
Але тонкі твої квітчасті крила —<br />
з них обшугались розсипи перги,<br />
і проломить повітря затверділе<br />
тобі забракне простору й снаги…<br />
Та знову холод тишею огорне,<br />
запеленає серце сповиттям,<br />
чекай терпляче нових перетворень<br />
заради злетів літнього життя.<br />
Проте орбіта меншає щоразу,<br />
все нижче й нижче крила при землі,<br />
все глибше входить в оболонку пазур,<br />
все більше здряпин знати на крилі.</p>

<div>




</div>

<p>***</p>

<div></div>