<strong>Павло Мовчан – Історичні ремінісценції </strong>
<p>Ми йшли за водою урівень з водою<br />
вздовж річки-річанки,<br />
і хвилі ішли лугові, комишанки…<br />
І князь наш, вожатий, мечем розмикав<br />
всі загати,<br />
щоб вільно було і воді, і пісням струмувати.<br />
На рівні з собою ми йшли по воді-водяниці,<br />
і вільхові несли в руках патериці,<br />
і міряли дно споночілого шляху,<br />
де кублились срібні джерела та птахи.<br />
Високі шоломи,<br />
а одіж з овечої нитки,<br />
та душі мандрівні вона не замкне у сповитки…<br />
Ми йшли в кожнім дереві, краплі, піщині,<br />
і нитка часу розсоталась від «давна» до «нині».<br />
Гарячий пісок у саман запікався,<br />
копитом, стопою шлях битий писався.<br />
На рівні Стожарів йшли губи гарячі,<br />
а низом стелились не тіні, а згадки лайдачі.<br />
Ген — шлях Кіліїмський, тут — скіфські могили,<br />
клобук візантійський, татарська стріла однокрила,<br />
там — женчик косою висічує вибите жито,<br />
тут попіл, полову і сажу сіють на сито.<br />
Там… шабля-співуха пружинить, хоч врізнобіч гнеться…<br />
Е, ні, на рівні з водою широко йдеться.<br />
То небо повища, та пагорб загострить дорогу,<br />
важке кам’янище звелося на річці порогом…<br />
Приручена річка, прислівлена знов<br />
дичавіє степами,<br />
лиш весело сонцю ходити за нами…<br />
На скалки його розбираєм, на ягоди, крицю.<br />
Сміється воно, ховаючись в мак-сіянець<br />
та зіниці,<br />
та раптом воно виникає, вигулькає<br />
в золоті бані,<br />
в кульбабках соборів, що ніжно опуклились<br />
скрізь на катрані.<br />
…Позапліччю день, поза спиною крила пилюки,<br />
вода подзеркалила, золотом вимила руки…<br />
Ось гирло, ось горло, уста, рукави, струмовища,<br />
десь тут Чорномор, бо в воді — бородище…<br />
Човни тридощаті, і довбанки, весла дворукі…<br />
і темна бездонність,<br />
і хмари пливуть і хропуть, наче коні…<br />
І хтось марев’яний над обрієм ходить по нитці,<br />
на гребені мече з долонь полуниці…<br />
«Лукум» і «рахат», лестиве,<br />
в щербеті настояне слово,<br />
його кам’яниці стоять у воді бірюзовій…<br />
мечеті високі і муки глибокі…<br />
галери важенні, кайдани іржаві…<br />
Ой солоно в тій солоденній державі…<br />
І каже Богдан: — Устріть течії вигрібайте,<br />
там ваше майбутнє. Там витоки річки.<br />
Про це пам’ятайте.</p>

<div>




</div>

<p>***</p>

<div></div>