<strong>Ліна Костенко – Хуртовини</strong>
<p>Циферблат годинника на розі<br />
хуртовини снігом замели…<br />
Нам з тобою, видно, по дорозі,<br />
бо ішли й нікуди не прийшли.<br />
Знов ті самі вулиці незрячі<br />
і замету хвиля снігова.<br />
Нам з тобою легко так, неначе<br />
вітер нам підказує слова.<br />
— Підкажи найлагідніше слово,<br />
я його слухняно повторю.<br />
Розгуляйся буйно і раптово,<br />
заглуши усе, що говорю! —<br />
Не було ні зустрічі, ні туги.<br />
Не було пориву і жалю.<br />
Я спокійна.<br />
Я щаслива з другим.<br />
Я тебе нітрохи не люблю.<br />
А якщо заплачу і руками<br />
я торкну ясне твоє чоло, —<br />
нас не бачать леви біля брами:<br />
левам очі снігом замело.</p>

<div></div>