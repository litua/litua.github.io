<strong>Марта Тарнавська – Синтез</strong>
<p>Бібліотекар, професор права,<br />
і директор найбільшої в світі<br />
бібліотеки правничих наук,<br />
друг мій Морис сьогодні саме<br />
на вершинах своєї кар’єри.</p>
<p>При вині, у професорськім клубі,<br />
каже Морис: “Ти знаєш, учора<br />
я отримав листа-спокусу:<br />
запросили мене заснувати<br />
научну бібліотечну централю<br />
у новім університеті<br />
недалеко від Єрусалиму…”</p>
<p>“Та невже ти для цього лишив би<br />
свій достаток, безпеку, кар’єру?<br />
Заплановані книги? Видання<br />
розпочатих нових монографій?”</p>
<p>“На посаду мою,” — каже Морис —<br />
“безконечна черга кандидатів…<br />
Але там — там бракує охочих —<br />
і суперників в мене немає…”<br />
Усміхнувся: “Казали: збудую<br />
арсенал ліберальної думки,<br />
щоб тримати баланс рівноваги<br />
в центрі рідних тоталітаристів…<br />
Є потреба, є фонди… Та план цей<br />
нездійсненний, хіба, що будуть<br />
живі люди з душею, із серцем,<br />
що схотіли б принести у жертву<br />
свій здобутий у світі досвід…”</p>

<div>




</div>

<p>Каже Морис: “Я бачив, як важко<br />
на основах тисячолітніх<br />
будувати нове суспільство.<br />
Там потрібні здорові руки,<br />
там потрібна здорова думка,<br />
там потрібні знання і розум<br />
щонайкращих спеціалістів…”</p>
<p>“Ти наважився? Справді поїдеш?<br />
Але ж корінь твій — тут, у Нью Йорку?<br />
Чи ж не тут і твоя батьківщина?”</p>
<p>“Нью-Йоркчанин я з діда і з прадіда,<br />
і напевно на старість вернуся<br />
доживати десь віку у Бруклині!<br />
Але я — не забудь — теж нащадок<br />
віковічної тої культури,<br />
що єднала розсіяний нарід,<br />
що з грудей з молоком материнським<br />
в дітей віру поїла і мрію<br />
про обіцяний край Ханаану —<br />
борг історії в мене на плечах —<br />
його мушу сплатити із честю…”</p>
<p>При вині, у професорськім клубі,<br />
ми ще довго сиділи, до ночі,<br />
і крізь вікна, у темряві міста<br />
увижались мені, наче привид<br />
наддніпрянської фата-морґани,<br />
криті золотом бані столітні<br />
мого рідного Єрусалиму.</p>
<p>1975/1978</p>

<div></div>