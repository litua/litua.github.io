<strong>Павло Мовчан – Лист не з початку… </strong>
<p>…недоліки в достоїнства возводив,<br />
щось промовляв від імені народу,<br />
від імені народу вік брехав,<br />
мав насолоду: товк у ступі воду,<br />
а скаржився — історія лиха.</p>
<p>Та це між іншим, головне ж — природа<br />
тут неповторна: лебеді, качки,<br />
на дні ріки, або, точніш, на споді<br />
графітові соми і судачки,<br />
свинцеві викиди, грузильця та гачки…</p>
<p>Про брехунів розводитись не стану,<br />
їм вимкнуть можна разом із екраном,<br />
бо й слухати давно вже нецікаво,<br />
хоча й вони трудилися на славу…<br />
Так ось… І наш герой трудивсь задля брехні,<br />
дивлюсь без звуку — нудно так мені…</p>
<p>Дивись програму, ту, що о дев’ятій…<br />
ну, як вона? Ну ця… в світі тварин…<br />
і музика серйозна: — Та-та-та… та-та… та…<br />
І все збігається по стрілці до хвилин…</p>
<p>…Період розпаду скорочений у неї:<br />
від думання до мовлення… Ідеї<br />
збираються по сотках в одиниці,<br />
щоб стрілки збіглися і ти міг засвітиться…</p>

<div>




</div>

<p>Таке-то… хоч не кепсько взагалі…<br />
А стрілки ж все викреслюють нулі<br />
цілодобово… і по всій землі…<br />
Так хочеться тяжіння подолати…<br />
Душа легенька, та важенні п’яти…<br />
Почавсь сезон пасивного дощу…<br />
Про заробіток потім сповіщу…<br />
а так… живу… вірніше, відмираю,<br />
а задля чого, й досі сам не знаю…<br />
Тут, кажуть, завелася вовча зграя,<br />
щось наче виє, тріпають листки,<br />
в цих братоманців світяться кістки,<br />
як на рентгені… Може, це й плітки…<br />
То, певно, вітер вітру підвиває…</p>
<p>Я ж привида на власні очі бачив<br />
в торішньому городі… він неначе<br />
рив голіруч картоплю серед ночі,<br />
мов жар згрібав, аж жахкотіли очі…</p>
<p>Верзуть тут різне… навіть про мерців,<br />
що нипають по хатах… каганці<br />
по ночах світять, крутять якісь жорна,<br />
і топлять печі, і печуть млинці…<br />
погасло світло — липне тиша чорна…<br />
Годинник електричний лиш іскриться:<br />
в квадраті стрілка скаче, мов блощиця…<br />
шибки у вікнах, мов рентгенознімки:<br />
і черепи їх пробивають стрімко…<br />
немов розкоркувавсь могильний кратер…<br />
…Ввімкнули світло — десь збудився атом…<br />
Тут дійсно різних див таки багато.<br />
Хтось, кажуть, бачив у човні Харона,<br />
Хеврона, мабуть, а точніш, Херона…<br />
Та і не дивно, бо довкола ж зона…</p>
<p>Коли б дістать, як мовиться, фанери,<br />
то полетів би, і усе поберив…<br />
А так — поставлю крапку… Будь здорів…<br />
Якщо збуджусь, то доточу ще слів…</p>
<p>***</p>

<div></div>