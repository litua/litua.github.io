<strong>Леся Українка – Досвітні огні</strong>
<p>Ніч темна людей всіх потомлених скрила<br />
Під чорні, широкії крила.</p>
<p>Погасли вечірні огні;</p>
<p>Усі спочивають у сні.</p>
<p>Всіх владарка ніч покорила.</p>
<p>Хто спить, хто не спить, – покорись темній силі.<br />
Щасливий, хто сни має милі!</p>
<p>Від мене сон милий тіка…</p>
<p>Навколо темнота тяжка,</p>
<p>Навколо все спить, як в могилі.</p>
<p>Розкинула темная ніч свої чари,<br />
Налинули сни, мов ті хмари,</p>
<p>Мов чорнії хмари страшні,</p>
<p>І сняться мені все дивні</p>
<p>Привиддя, непевнії чвари.</p>
<p>Привиддя лихі мені душу гнітили,<br />
Повстати ж не мала я сили…</p>

<div>




</div>

<p>Зненацька проміння ясне</p>
<p>Од сну пробудило мене, –</p>
<p>Досвітні огні засвітили!</p>
<p>Досвітні огні, переможні, урочі,<br />
Прорізали темряву ночі,</p>
<p>Ще сонячні промені сплять, –</p>
<p>Досвітні огні вже горять.</p>
<p>То світять їх люди робочі.</p>
<p>Вставай, хто живий, в кого думка повстала!<br />
Година для праці настала!</p>
<p>Не бійся досвітньої мли, –</p>
<p>Досвітній огонь запали,</p>
<p>Коли ще зоря не заграла.</p>
<p>З віконечок ллється стяга та пресвітла,<br />
Одрадість у серці розквітла,</p>
<p>Огні золотії мигтять,</p>
<p>Одважним промінням зорять,</p>
<p>Мов кличуть: до праці! до світла!</p>
<p>[1892]</p>

<div></div>