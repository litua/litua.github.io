<strong>Павло Мовчан – Сорочка </strong>
<p>Розповзається сніг і сорочка торочиться знизу,<br />
і розмокла рука семипало стискає клубок,<br />
голка в губи вп’ялась — хутко нитку пронизуй,<br />
щоб востаннє зробить металевий ковток…<br />
Пришпили отой сніг, зламай ним нетяму<br />
і не дихай, щоб простір не збігся в рубець,<br />
на сорочці твоїй червоніє пропалена пляма,<br />
і запліднено кров’ю голчаний вершець.<br />
Непритомні вуста випускають краплину,<br />
і сама по собі нитка гапти кладе,<br />
чорний хрестик прошивсь, врубцювавсь безпричинно,<br />
наче випіксь в лощині грудей.<br />
Розповзається звук, розповзаються часу волокна,<br />
в жмені важча, кругліша черлений клубок,<br />
скоро плоть розповзеться — сорочка розмокла<br />
вже не втрима її, як не стримать думок.<br />
Біжить тріщина вниз від плеча змійкувато,<br />
грішна світиться плоть — пада одіж до ніг,<br />
і на голці тріпоче нахромлена нетля крилата,<br />
і рожевий пилок опадає на сніг… опадає на сніг…</p>

<div>




</div>

<p>***</p>

<div></div>