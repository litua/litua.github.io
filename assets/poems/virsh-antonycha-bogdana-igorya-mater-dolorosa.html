<strong>Антонич Богдан-Ігор – Mater dolorosa</strong>
<p><em>Страдальна мати</em></p>
<p>В темну, чорну ніч<br />
віяли вітри.<br />
Срібних зір не ліч;<br />
мерехтять лиш три.</p>
<p>Три самітні зорі,<br />
наче сльози три,<br />
наче перли в морі,<br />
віяли вітри.</p>

<div>




</div>

<p>Чорна плахта ночі<br />
навкруги шатром.<br />
Чи що бачать очі?<br />
Мати йде шляхом.</p>
<p>Темряви година,<br />
зорі жовтим зерном.<br />
Йде із серцем Сина,<br />
що пробите терном.</p>
<p><em>Неділя, 27 березня 1932</em></p>
<p>

</p><div></div>