<p>За гай ступило сонце, і пішло,<br />
І далину покликало з собою…<br />
В туман пірнає росяне село<br />
І повивається прозорою габою.</p>
<p>В садах вечері: борщ або куліш…<br />
На крилах яблунь стомлені зірниці,<br />
І хтось питає тихо: земле, спиш?<br />
Уже спочила? Дай води з криниці!</p>
<p>І хтось питає, довго не вгава…<br />
Земля ж спочила тихо просто неба,<br />
Сплять горобці, і гори, і трава…<br />
О люде, люде! Нащо тобі треба</p>

<div>




</div>

<p>В цю мирну мить турботити її,<br />
Свою натомлену, хорошу свою землю?<br />
Нехай би снами мовкнули гаї<br />
І плив туман пшеницею за греблю.</p>
<p>А в тиші хтось питав: про що шумиш<br />
Рясним садком, схилившись в чорнобривці?.<br />
Та хтось питає тихо: земле, спиш?<br />
Уже спочила? Дай води з криниці!</p>
<p><em>1959</em></p>

<div></div>