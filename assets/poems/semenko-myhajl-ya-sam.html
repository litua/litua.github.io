<strong>Семенко Михайль – Я сам</strong>
<p>Ви розумієте? — Я не можу спать.<br />
Ви знаєте? — Я ночі не сплю!<br />
Мій мозок — символічний автомат.<br />
Я пишу грамоту королю.</p>
<p>Місто стихне погасаючим сном,-<br />
Я звертаюсь до незнаних — вас,<br />
Останній трамвай продзвенить за вікном,<br />
Тоді надходе передзначений час.</p>

<div>




</div>

<p>І заколишеться тінь силуетом міцним,<br />
І забушують повстання в гарячій голові.<br />
Я даю простір блискам і плямам золотим<br />
І проживаю в ментах вічності дві.</p>
<p>Ви розумієте? — Я не хочу буть там!<br />
Ви знаєте? — Я відмовив королю!<br />
Ви подумайте! Я сам, я сам!<br />
Ви відчуйте! — Я ночі не сплю!..</p>
<p>***</p>

<div></div>