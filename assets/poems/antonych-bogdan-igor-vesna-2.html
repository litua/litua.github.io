<strong>Антонич Богдан-Ігор – Весна</strong>
<p>Тече весна, й бадьорі сажотруси,<br />
мов щиглі, на дахах, і мла зелена.<br />
Дівчина, що кохає полісмена,<br />
співа на площі, де їй серце вкрав,<br />
а капельмайстер кучерявих авт<br />
тримає в білих рукавичках кусень<br />
сонця.</p>
<p>Тече весна, й балончики зелені,<br />
немов букети перших мрій хлоп’ячих,<br />
колишуться й виплигують із жмені<br />
хлопчини,<br />
що за ними тихо плаче.</p>
<p>Бояться діти чорних сажотрусів,<br />
за гудзики тримаються завзято,<br />
і день зелені тіні в серце трусить,<br />
і клоняться йому кущі півоній<br />
в червоних латах.</p>

<div>




</div>

<p>Не іскри пелехаті і не квіти<br />
з рожевих пін, розхлюпаних ногою,<br />
метелики, мов пил, спливають роєм<br />
в калюжі сонця, де купають крила,<br />
аж сажа золота усіх прикрила.<br />
Від них, як від веселки іскор, світить<br />
зелений кіш весни.</p>
<p>За десять сотиків рябий балончик,<br />
мов юна мрія, смілий і яскравий,<br />
втекти забаг із щиглями на сонце,<br />
крилату мудрість вітру барвно славить.</p>
<p>Дівчина з оберемком мокрих рож<br />
співає, мов зозуля, тужно й палко,<br />
й над каруселями летючих площ,<br />
мов синє срібло, полісменська палка.</p>

<div></div>