<strong>Ольжич Олег – Пророк</strong>
<p>Не сняться літа дитинні,<br />
Не маряться дні юнацькі.<br />
Дівчата з горбів зелених<br />
Давно не сходять до танцю.</p>
<p>Давно не збирають смокви,<br />
Не душать важкі виногрона.<br />
Річки течуть не водою —<br />
Камінням сухим і чорним.</p>
<p>О очі мої гарячі,<br />
Уства мої сірі, спраглі,<br />
Що бачите тільки Сонце,<br />
Щоб тільки кричати Правду!</p>

<div>




</div>

<p>Щоб жовкли жіночі лиця,<br />
Щоб важчали їх убори.<br />
Щоб вогкі і плідні лона<br />
Були, як сакви порожні.</p>
<p>Щоб кидали щит і панцир,<br />
З плечей обривали шати,<br />
З одним невблаганним лезом<br />
Мужі допадали коней.</p>
<p>На грудях зводите руки,<br />
Бороните душу вашу, —<br />
Не ждіть ніхто милосердя:<br />
Я камінь з Божої пращі.</p>

<div></div>