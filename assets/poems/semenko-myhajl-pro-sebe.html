<strong>Семенко Михайль – Про себе </strong>
<p>Я розчаровуюсь все більше<br />
Перед найглибшим чаруванням.<br />
Моя уява — це не вірші,<br />
Це не пасивне споглядання.</p>
<p>Майбутнє — центр думок, настр’оїв,<br />
Майбутнє — збіг життя і марень,<br />
Пройшов немало гір і зломів,<br />
Я їв і галушки, і камінь.</p>

<div>




</div>

<p>Піти у подорож самому?<br />
На горизонті безліч хмар.<br />
Не довіряю я нікому —<br />
І футурист,<br />
і антиквар.</p>
<p>В собі знайду найбільшу силу,<br />
Щоб без підручників і взорів<br />
Розворушить в степу могилу,<br />
Перепливти чужинське море.</p>
<p>10. V. 1916. Владивосток</p>

<div></div>