<strong>Іван Багряний – Цукроварня (Поема про чотирьох)</strong>
<p><em>Товаришам присвячую.</em></p>
<p>Вона сьогодні дим пуска безбожно в небо синє…<br />
За вісовою — бурти… бурти… скирти… далина…<br />
Розлито спів широкий, золотий, осінній…<br />
Сьогодні осінь упилась червоного вина.</p>
<p>За буртами підводи з сел, — стодзвонно руча хмара…<br />
Заставлено возами всеньку путь.<br />
Крізь вісову — на брутто, тару…<br />
Тпру!..<br />
На брутто лізе тара…<br />
І сонце б’є копитами… з натуги дні сопуть.</p>
<p>І день крізь день…<br />
Пролізли й хмари сірі,<br />
пускають тоскну млу тягучу на поля…<br />
А цукроварня день і ніч гутарить так весільно, —<br />
так радісно здрігається під велетнем земля.</p>
<p>Здалеку видно з рижих перелогів,<br />
і чути, як завод з собою дні зове.<br />
Мов корабель підняв високу щоглу д’горі,<br />
з червоним стягом до майбутнього пливе.</p>
<p>В заводі музика, але не з струн гитари…<br />
Понад балянсами колишеться плякат…<br />
. . . . . . . . . . . . . . . . . . . . . . . . . . . . . . . .<br />
І навіть підліток в захваті стежить соковари, —<br />
та з батьком рядить вакум-апарат.</p>
<p>В а м, підлітки, заморені й бадьорі,<br />
що в ритми праці рано вклали дні, —<br />
і на спецодягу бруднім нашили ясні зорі, —<br />
вам, трудженим, з минулого мій спів.</p>
<p>І<br />
Гей, були дні, — та були ж дні,<br />
та більше не будуть.<br />
Снилось ніби людям у тяжкому сні, —<br />
не скоро забудуть.</p>
<p>Плакали вітри та бори гули,<br />
а гудки мовчали…<br />
І ішли сини… і батьки ішли,<br />
десь шляху шукали.</p>
<p>По шляхах стовпи… на стовпах слова:<br />
імена забуті.<br />
Скільки без стовпів, без жалю і слів<br />
лягло на розпутті?</p>
<p>Йдемо в нову путь, топим дні в піснях,<br />
в серці сонце грає, —<br />
а гудки гудуть і сміються в днях<br />
у новому краї.</p>
<p>Оцей завод і став кругом заводу,<br />
і по тім березі розметане село,<br />
і верби тихі ці, що ронять лист у воду,<br />
і телеґраф… — немовби так,<br />
але не так було.</p>
<p>Стояло все лякливе і тривожне…<br />
Забули люди, як колись гудок гудів, —<br />
лише вночі по етажах порожніх<br />
навшпиньки вітер сторожко ходив, —<br />
та телеґраф зудив… зудив…<br />
А там десь, в Упаркомі<br />
наради за нарадами вели…<br />
В заводі пильно в нервній перевтомі<br />
два комсомольці склади берегли.</p>
<p>А з степу шквиря синя та колюча<br />
(а з степу звістки дивні і страшні) —<br />
з розгону об димар розб’ється, шкваркне злюча<br />
заграє на шибках в розбитому вікні.</p>
<p>Тоне тінь над городом, —<br />
скорбна ніч не спить.<br />
Телеґраф тривогами<br />
з безвісти шумить.</p>
<p>Гей, за перевалами<br />
із тривожних сел<br />
чорний та скривавлений<br />
вилетів орел.</p>
<p>Впав на тихі заводі,<br />
всюди сіє жах…<br />
. . . . . . . . . . . . . . . . . .<br />
Не один у жалобі, —<br />
не одна в сльозах.</p>
<p>Не орел… — З бандитами<br />
чорний крук Махно…<br />
Вибито копитами<br />
радощі давно.</p>
<p>Тоне тінь над городом…<br />
Скорбна ніч не спить…<br />
Телеґраф тривогами<br />
в розпачі шумить.</p>
<p>Виїздили із Укому вдвох.<br />
Положили на тривогу сміх…<br />
Вітер втомлений валяє з ніг.<br />
Ніч спустила вії довгі в сніг.</p>
<p>Не барімося, Сенька, нумо… Раз!..<br />
Поклади папери геть під спід…<br />
Трохи ще лиш… Ну тепер гаразд…<br />
Обережно, — ну чого так зблід?</p>
<p>Підтягнув тугу попругу вдруге.<br />
Карабінку в передок… Набої.<br />
“Ех, ма!” — лиш в хрестах хоругвить хуґа…<br />
По шосе за вітром скаче двоє.</p>
<p>Попереду ліс чорніє,<br />
ліс чорніє ігуде…<br />
Нічка в косах змову криє, —<br />
ліс заґнузданий веде.</p>
<p>Над багаттям силуети…<br />
коні сідлані хропуть…<br />
. . . . . . . . . . . . . . . . . . . . . . .<br />
По буграх і по заметах<br />
вибирають люди путь.</p>
<p>Ге-ех, коню, коню, кріпче<br />
бий!<br />
Чом, Іване, зажурився<br />
так? —</p>
<p>Ану, лишень, карабін<br />
набий, —<br />
та не так же ти, ну от<br />
чудак!</p>
<p>Положили на тривогу<br />
сміх.<br />
Скаче кінь, — мете під ноги<br />
сніг.<br />
. . . . . . . . . . . . . . . . . . . . . . . . . .<br />
Цок — тінь…<br />
Цок — тінь…<br />
Товариш сторожкий кінь<br />
та японський карабін.<br />
Цок — тінь…<br />
Цок — тінь…</p>
<p>Засікаються підкови,<br />
проважа в простори млин…<br />
Ніч в степу така здорова…<br />
Цок — тінь…<br />
Цок — тінь.</p>
<p>ІІ<br />
Свічею згаслою встромивсь у груди ночі<br />
німий завод засмаглим димарем…<br />
Невидний гість по чердаках лопоче<br />
і хоче з велетня стягнути чорний шлем.</p>
<p>Повз склади тінь… — повз склади варта ходить, —<br />
лупає млу очами вартовий.<br />
Відкіль і хто? — відкіль, чи з заходу, чи з сходу?<br />
А слідом пес кудлатий та старий.</p>
<p>У грудях велетня могильна тиша муки, —<br />
машини сірим пилом узялись,<br />
і на опущені міцні залізні руки<br />
лягають спогади, — що діялось колись.</p>
<p>На них зависла тиша, натягається, ось лопне наче,<br />
ось-ось, ось-ось, рухнуться, загудуть…<br />
Готові стати на перший клич до праці,<br />
стоять і ждуть, стоять…<br />
Коли ж до них прийдуть?</p>
<p>…Веселий шум, веселий спів робочий;<br />
І сотні їх — ним зрощених дітей…<br />
Ні, то лиш хуґа по даху лопоче<br />
і вибиває злісно шкляночки з очей.</p>
<p>В конторі кинутій при каганці нарада:<br />
із міста двоє (загнані з степів) і двоє заводських;<br />
їх тіні на стіні невгаданим парадом<br />
тривожно слухають і хиляться на них.</p>
<p>У суперечці здушеній точився частягучий, —<br />
дзвонили в телефон і кидали слова,<br />
і обіцяли їм.<br />
З полегкістю (просушувать онучі)<br />
кидали в пічку дошки та дрова.<br />
Сказали з міста:<br />
“Завтра, ждіть”. —<br />
Радіють, ждучи.</p>
<p>На сільській далекій церкві<br />
ниють, давляться сичі, —<br />
а по буртах пси обдерті<br />
роздираються вночі.</p>
<p>По заметах вітер ходить,<br />
ходить, свище та шумить,<br />
у заводі спів заводить,<br />
з флюґерами гомонить!</p>
<p>А в заводі:<br />
“Хто там ходить?!!<br />
Хто там ходить? Одійди!..”<br />
Мла з кутків, як чорний злодій,<br />
визирає без мети.<br />
Вартовий їсть млу очима…<br />
“Що судилось на роду?..”<br />
Чорний вітер стука в браму<br />
і танцює на льоду.<br />
Десь полуплена хатина<br />
загубилася в снігах.<br />
Мабуть, любая дівчина<br />
тане в думах і сльозах.<br />
У вікні контори тьмяно<br />
блима світло, — там не сплять.<br />
. . . . . . . . . . . . . . . . . . . . . . . . .<br />
Обіцяли завтра рано<br />
з міста конницю прислать.</p>

<div>




</div>

<p>Що то? —<br />
Ген навислі хмари<br />
підлизались язиком…<br />
Запалив хтось скирти й вшкварив<br />
по пустелі батогом.<br />
Десь на сполох хтось несміло<br />
то задзвонить, то урве…<br />
В ляк вітряк розставив крила…<br />
Став наливсь багрянцем вщерть.<br />
Вітер з льоду сніг змітає<br />
і над буртами гуде…<br />
“Хто то в ніч німу безкраю<br />
жах розґнузданий веде?”<br />
У заперту браму вдаривсь<br />
скоком навісним загін.<br />
Віддало гучним ударом<br />
від понурих чоринх стін.<br />
Вчотирьох в міцній засаді…<br />
(Хто там скче, скільки їх!) —<br />
Віддає луна браваду,<br />
множить ропачі на сміх.<br />
Налили село тачанки,<br />
кулеметові вогні.<br />
. . . . . . . . . . . . . . . . . . . . . . .<br />
Із-за стін безперестанку<br />
опір стелиться на сніг.</p>
<p>Біжать слова дротами в інтервалах:<br />
“…Завод…<br />
Махно…” —<br />
І увірвали на півслові дріт.<br />
Дарма завод тривогу в трубку палить, —<br />
даремно там десь хтось нервує і кипить.</p>
<p>А час біжить. Тримають хлопці натиск.<br />
(Та скільки справді їх за мурами сидить?)<br />
Видніє від пожеж і врешті мурне захист.<br />
І хто прийде на ґвалт?..<br />
І дінешся куди?</p>
<p>Нема снаги і мочі…<br />
Ні набоїв, ні людей…<br />
Обсмалили крила в ночі<br />
і не дінешся ніде.<br />
А кінець відстать не хоче<br />
і невблаганний іде.<br />
Хтось свердлить і стука в мозок:<br />
…Крах всьому… Руїна… Дим…<br />
. . . . . . . . . . . . . . . . . . . . . . . . . . . . .<br />
Хто прийде, поки не пізно?<br />
О, прийди, прийди!</p>
<p>Несила більш. Забилися в контору.<br />
І залила кіннота з ревом двір.<br />
Росте відчай і зло. Та тут не виб’ють скоро, —<br />
останній — то до смерти вже опір.</p>
<p>А на селі затихли з переляку,<br />
не голосять ні дзвони, ні сичі.<br />
Кінець іде із червоно-чорним знаком<br />
і синім реготом впивається, йдучи.<br />
“Сівким кільцем обходять, облягають…” —<br />
І лайка в бога сиплеться, як шріт.<br />
. . . . . . . . . . . . . . . . . . . . . . . . . . . . .<br />
А з складів товпищем чували розтягають,<br />
і комнезамівців вішають сільських біля воріт.</p>
<p>ІІІ<br />
Із міста вилетів і покурів на північ<br />
в ночі стривожений на ґвалт “істреботряд”, —<br />
туди, де розпоров хтось груди чорно-сині<br />
і де сніги в заграві майорять.</p>
<p>“Дайош бензол, солому під контору!..” —<br />
А з вікон постріли одчайні і міткі, —<br />
і знявся злий вогонь, та дим їдкий по двору.<br />
В диму лящать іржання й матюки.<br />
І кинувся один з тривогою до міста: —<br />
“Тримайтесь, хлопці, скоро ми прийдем…”<br />
. . . . . . . . . . . . . . . . . . . . . . . . . . . . .<br />
По витих шибках розсипалось намисто.<br />
Й здається ніч, як вічність — не стоїть й не йде.<br />
“Е-ей, подався!..<br />
Рраз!!.” — і впав за тином:<br />
чкурнув щосили… кров, але дарма.<br />
Коли б якось… там вірний кінь… Та швидше б, не<br />
настигнуть.<br />
Туди — немає,<br />
тьма.</p>
<p>Прокричали півні вдруге, —<br />
крик уплівся в ґвалт доби.<br />
В ночі лопнули підпруги,<br />
як знялася на диби.<br />
В вікна кинулося двоє:<br />
“Ех, була чи не була…”</p>
<p>(А четвертого набої<br />
Розчавили геть до тла).<br />
Впали в сніг, їх враз насіли, —<br />
одного живцем взяли,<br />
роздягли й кінчати діло<br />
на аркані повели.<br />
Другий в лід заціпив руки, —<br />
більн не бачив і не чув,<br />
прожував й останнім рухом<br />
таємницю проковтнув.</p>
<p>Степами мчиться кінь, аж вітер в уха ріже, —<br />
їздець безсило хилиться наниз.<br />
. . . . . . . . . . . . . . . . . . . . . . . . . . . . .<br />
(Не зраддило чуття, кінь сизу млу прорізав<br />
і до Укому мертвим вершинка привіз).</p>
<p>Тісним завулком, в одсвіті пожежі,<br />
під брязкіт зброї з двору в двір ідуть;<br />
шукають спільників й напівзамерзлу жертву<br />
в петлі ведуть.</p>
<p>“Ну, признайся! Веди дворами…<br />
де твої товариші?<br />
А… Заціпив?!.<br />
Шомполами!!<br />
спину гаслами спишіть.<br />
. . . . . . . . . . . . . . . . . . . . . . .<br />
А значок під кожу вшить”.<br />
У полупленій хатині<br />
загорілись каганці, —<br />
юнака втягли із КІМом<br />
в закривавленій руці.<br />
Били довго, били пильно, —<br />
аж примружились вогні.<br />
Вирізали “кім” на тілі,<br />
серп і молот — на спині.<br />
На чолі зробили зорю:<br />
Шкіру зняли до очей…<br />
. . . . . . . . . . . . . . . . . . . . . . .<br />
І втопили спиртом сором,<br />
тугу збештаних ночей.<br />
Кров зійшла холодним потом.<br />
Виє пес і скигле хтось.<br />
В каганцевій похолоті<br />
серце кригою взялось.<br />
А в заводі шум і галас, —<br />
п’янка… гуннів чи татар?<br />
Чорт весілля править зараз…<br />
Під коморами базар.</p>
<p>А на завод, останню міць напружив<br />
“істреботряд”… “Ще трохи, ось-ось-ось”.<br />
І сотні три очейрішучістю примружив:<br />
ошкиривсь кольт, блиснули шаблі вкось.</p>
<p>“Гей, завод пускайте!!! Труби!..”<br />
“Гей, бензини і вогню!..”<br />
“В дим!..” —<br />
Та зціпив міцно зуби,<br />
як поглянувв далину.<br />
Сурма ревно так завила:<br />
“Гей, збирайсь і вирушай…”<br />
Ніч тривогою забилась,<br />
переповнилася вкрай.<br />
За селом хвости зникають.<br />
Хтось мерщій запону тче.<br />
. . . . . . . . . . . . . . . . . . . . . . .<br />
“Як позаду не піймаєш,<br />
попереду не втечеш, —<br />
не втечеш…”<br />
В хаті мрець.<br />
Десь оплакують кінець —<br />
піють півні, ридають.<br />
Догорая каганець,<br />
каганець догорає.</p>
<p>Не схотіло сонце сходить,<br />
встав самотній сірий день, —<br />
манівцями лячно бродить<br />
і жахається пісень.<br />
Розтягнулисятачанки<br />
аж до красного Кута…<br />
“Ех ти, жисть наша жестянка, —<br />
тараканка золота…”<br />
. . . . . . . . . . . . . . . . . . . . . . .<br />
Позбивались копита.<br />
. . . . . . . . . . . . . . . . . . . . . . .<br />
Та-та-та-та-та-та —<br />
Так<br />
Так<br />
Та.</p>
<p>Е-ех, яблучко<br />
та поза клунею.<br />
Е-е-ю…<br />
Фі-ій-ю…<br />
…ій-ю<br />
…ю… у-ік.</p>
<p>По заметах переметом<br />
скаче, піниться юга…<br />
Вітер-шибеник з кстетом<br />
заливається в снігах.<br />
А завод вцілів, — байдуже<br />
мовчки дивиться в ставок, —<br />
димарем знай хмари струже,<br />
лиш не злічиться шибок.<br />
По снігу і цукру чорні,<br />
чорні плями і сліди…<br />
І торчить в згорілім горні<br />
пам’ять дикої орди, —<br />
і кива —<br />
сюди й<br />
туди.</p>
<p>На чону раду збіглися собаки, —<br />
по ожеледиці ворони лопотять.<br />
І скаче на мітлі юга через байраки,<br />
і віє вітер синій без пуття.<br />
І замело сліди…</p>
<p>…Прийшли часи новітні;<br />
ожив гудок, і ожило село.<br />
І що було колись, сьогодні не помітно, —<br />
Колись було.<br />
Як шпачина бистра зґрая,<br />
прошуміли дні, літа… —<br />
Нова порость поростає,<br />
і цвіте стара мета.<br />
Там, де зорі в небосхилі,<br />
єсть одна ясна зоря, —<br />
як перейдеш чорні ріллі —<br />
там —<br />
горить і не згоря.<br />
Уклонюся їй привітно, —<br />
вам, мої товариші…<br />
Вірю:<br />
ваша кров розквітне<br />
співом-лементом машин.<br />
День у день, на зміну з зміни<br />
зміна зміну кличе жить…<br />
Спів невпинний, спів машинний<br />
перелогами шумить.</p>
<p>Будуть дні:<br />
співець незнаний,<br />
у незнаний день і час<br />
оспіває дні жадані —<br />
не для вас,<br />
але й про вас.</p>

<div></div>