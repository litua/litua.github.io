Малишко Андрій – Хмарина в небі голубім…<p>Хмарина в небі голубім<br />
Пливе, як мрія,одиноко,<br />
І вітру раннього потоки<br />
Несуть її крилом своїм.</p>
<p>Куди ти мчиш, куди летиш,<br />
Моїх поривів птице рання?<br />
Ще по ярах лежить світання,<br />
Як неба вистояна тиш.</p>
<p>Шумлять тополі-сторожі,<br />
Але тобі нема межі,<br />
Де кличуть сонце урочисті<br />
Бори в зеленому намисті.</p>
<p>Ми ще зустрінемось колись,<br />
А зараз мчи, моя крилата,<br />
На схід, над Каспієм горбатим,<br />
Як над минулим, зупинись.</p>

<div>




</div>

<p>Тут жив співець. Огні заграв<br />
Йому ще снилися крізь муку,<br />
У серці він носив розлуку<br />
І на Украйну позирав.</p>
<p>Серед оновлених полів<br />
Спинися, райдужна, далека.<br />
Тут шлях лежав і мліла спека.<br />
Тут він за всіх переболів.</p>
<p>На дорогі його сліди<br />
Дощами спражними спади!</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>