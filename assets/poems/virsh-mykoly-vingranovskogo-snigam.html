<strong>Микола Вінграновський – Снігами вітровінь поля відволочила…</strong>
<p>Снігами вітровінь поля відволочила,<br />
Прижовклено збіліла далина —<br />
Дніпровими високими очима<br />
Дитинносіро глянула весна.</p>

<div>




</div>

<p>Весна моєї вільної надії!<br />
Гінка тремтінь у промені дощу!<br />
Як дні і ночі, як життя і Київ,<br />
Тебе від себе я не відпущу.</p>
<p>Що буде — буде. Більше — помаленько.<br />
А якщо ні, то висниться мені<br />
На зорянім коні мені <a href="http://onlyart.org.ua/?page_id=3694">Шевченко</a>,<br />
Довженко й Київ в серці на коні.</p>
<p><em>1962</em></p>

<div></div>