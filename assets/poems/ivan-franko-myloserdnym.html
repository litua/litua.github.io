<strong>Іван Франко – Милосердним</strong>
<p>Нехай і так, що, мов черв’як,<br />
Затоптаний в багно життя,<br />
Оскорблений, унижений,<br />
З гнівом в душі вмираю я;<br />
Нехай і так, що, в старця мов,<br />
Похилий мій, нужденний вид, –<br />
Та все ж ваш дар непрошений<br />
Глибоко грудь мені ранить.<br />
Нехай і так, що добрі ви,<br />
І чесні ви, і щирі ви,<br />
Що з милосердя даєте<br />
Старцеві милостині ви;<br />
Та милостині вашої<br />
Я не благав, я не просив –<br />
За що ж ви дар той тичете,<br />
Щоб руку мні наскрізь палив?<br />
І хто ж вам право дав таке,<br />
Щоб милувались ви сей час<br />
Над кождим, у кого лице<br />
Не так щасливе, як у вас,<br />
В кого уста безкровнії,<br />
Погас в очах веселий жар<br />
І одіж драна голосно<br />
Говорить: бач, се пролетар?<br />
Хто знає, може, драний той,<br />
Блідий, нужденний пролетар<br />
Не хоче милості, вважа<br />
Пощочиною всякий дар?<br />
Хто знає, може, слова лиш<br />
Прихильного від вас він жде,<br />
А може, найвдячніший вам<br />
За ваше мовчання буде?<br />
А може, дар той, за котрий<br />
Вас ваша совість похвалить,<br />
Його важким униженням,<br />
Мов п’ясть, додолу повалить?<br />
А може, за той дар, що в вас<br />
Із милостивих рук плине,<br />
Він милість вашу дешеву<br />
І руки ваші проклене?..</p>

<div>




</div>

<p>12 іюня 1880</p>

<div></div>