<strong>Євген Маланюк – Стилет чи стилос?..</strong>
<p>Стилет чи стилос? – не збагнув. Двояко<br />
Вагаються трагічні терези.<br />
Не кинувши у глиб надійний якор,<br />
Пливу й пливу повз береги краси.</p>
<p>Там дивний ліс зітхає ароматом<br />
І весь дзвенить од гімнів п’яних птиць,<br />
Співа трава, ніким ще не зім’ята,<br />
І вабить сном солодких таємниць,</p>

<div>




</div>

<p>Там зачарують гіпнотичні кобри<br />
Під пестощі золототілих дів…<br />
А тут – жаха набряклий вітром обрій:<br />
Привабить, зрадить, і віддасть воді.</p>
<p>Та тільки тут веселий галас бою —<br />
Розгоном бур і божевіллям хвиль.<br />
Безмежжя! Зачарований тобою,<br />
Пливу в тебе! В твій п’яний синій хміль!</p>
<p>30.08.1924</p>

<div></div>