<strong>Ліна Костенко – Сповідь </strong>
<p><strong>Розділ III.</strong></p>
<p>…Пройшло життя. Не варт було і труду.<br />
Лише образи наберешся вщерть.<br />
Останні дні вже якось перебуду.<br />
Та вже й кінець. Переночую в смерть.</p>
<p>А що в житті потрібно ще мені?<br />
Одбути всі ці клопоти земні.<br />
Оці останні клопоти одбуть,<br />
іти туди, куди мене ведуть, –<br />
аби одбути, все уже одбути, –<br />
і щоб не бути, щоб уже не бути!</p>
<p>Три дні дали на розмисли мені.<br />
А нащо вже тим смертникам три дні?</p>
<p>Чи їх уже тримає що на світі?<br />
Це наче привид взяти на ланцюг.<br />
Щось наче там вовтузиться в лахмітті…<br />
Це ж скільки тут сиділо волоцюг,<br />
злодіїв різних. Теж чекали страти.<br />
Мабуть, їм не хотілося вмирати.</p>
<p>Що ж, ви вже відбули своє, щасливці.<br />
Хто б не були, а ви вже відбули.<br />
Це ж, певно, тут сиділи і убивці,<br />
збудована ж в’язниця ще коли.</p>
<p>Аж ось де прихилю я свою втому<br />
за стільки днів, за стільки довгих літ!<br />
Чи тут змінили хоч оцю солому?<br />
Чи кинули хоч свіжий околіт?</p>
<p>А втім, яка мені уже різниця?<br />
Я теж убивця. Я убила Гриця.</p>
<p>Оце ж за те мені й заплата –<br />
із кам’яних мурів кам’яная хата.<br />
Старий кожух… солома… постелюсь…<br />
Хоч так полежу… в пітьму подивлюсь…</p>
<p>…А я заснула, Господи, заснула!<br />
Солодким сном уперше за всі дні.<br />
Та так заснула, наче потонула.<br />
Ще щось хороше й снилося мені…</p>
<p>Прокинулась, ніяк не розберуся, –<br />
чого я тут,<br />
хто вбивця,<br />
хто Маруся?</p>
<p>Сама від себе ще така далека,<br />
немов оце приніс мені лелека<br />
та й опустив у мальвах і жоржинах<br />
на тих ранкових росяних стежинах.<br />
І я ще, як малесеньке дівчатко,<br />
щоранку починаюся спочатку.</p>
<p>Солодка млість… блідесенький промінчик…<br />
як добре жити… думати про інше…</p>
<p>А сон минув, розтанув. І натомість<br />
раптовим болем обпекла свідомість.<br />
Єдине слово виникло: н е в ж е?!<br />
Душа болить, і тіло як чуже.</p>
<p>Навпомацьки з підлоги підвелася.<br />
Не розчесавши коси, заплелася.<br />
Все так, як є. Приречена. Одна.<br />
Стіна. Стіна. І грати. І стіна.</p>
<p>…А вже світає. Сумно, сумно, сумно<br />
благословляється на світ.<br />
Десь коні ржуть і глухо грають сурми.<br />
Полтавський полк виходить у похід.</p>
<p>Десь грають сурми. В добрий час їм грати.<br />
В литаври б’ють, так само як колись.<br />
Душа рвонулась – і застряла в гратах,<br />
прозорі руки з гратами сплелись.</p>
<p>Далекий гомін сповнює в’язницю.<br />
Десь вітер гонить куряву руду.<br />
Це вперше, Грицю, це уперше, Грицю,<br />
що я тебе в похід не проведу!</p>
<p>Ой, ллються сльози материнські, ллються!<br />
Свята печаль, печаль без гіркоти.<br />
Загинуть хлопці, то хоча б по-людськи.<br />
А як загинув, як загинув ти?!</p>
<p>Що кожен їде, – і вогню, і грому,<br />
всього там буде в клекоті доріг.<br />
А ти лежиш на цвинтарі старому,<br />
де ще ніхто з козацтва не поліг.</p>
<p>Останні зорі в небі догорають.<br />
Оце уперше за багато літ –<br />
і коні ржуть, і сурми, Грицю, грають,<br />
а полк без тебе вийде у похід.</p>
<p>…Уже, мабуть, молебень відслужили,<br />
бо затужили дзвони, затужили!<br />
І заридали дзвони, загули! –<br />
це ж там за браму хлопців провели.</p>
<p>Це ж полк виходить – за далекі гони.<br />
Комусь тополя стане в головах.<br />
І дзвонять дзвони,<br />
дзвонять, дзвонять дзвони<br />
по всій Полтаві, по усіх церквах!<br />
Затисну вуха, чую крізь долоні<br />
і ту церковцю прямо в бастіоні,<br />
і той соборний величезний дзвін, –<br />
все заридало хлопцям навздогін.</p>
<p>І навіть ця, ні-ні, а й ця озветься,<br />
тюремна церква, і тюремна теж!<br />
Вона в Полтаві гарно так зоветься:<br />
“Усіх Скорбящих Радості”. Авжеж.</p>
<p>Усіх Скорбящих Радості… Я рада.<br />
І що мене найбільше веселить, –<br />
коли так душу випалила зрада,<br />
то вже душа так наче й не болить.<br />
Вже ні за чим на світі їй не шкода.<br />
Така полегкість, мало не сміюсь.<br />
А цю тюрма – оце і є свобода,<br />
бо я вже тут нічого не боюсь.</p>
<p>А дзвони б’ють, а дзвони калатають!<br />
Здається, небо й землю розхитають.<br />
І тут, і там, і десь аж на горі<br />
далекі дзвони б’ють в монастирі.</p>
<p>І десь там юрми, натовпи, там люди!<br />
Там зорі в небі чисті, як ромен.<br />
Ще жінка мужу падає на груди,<br />
і діти тягнуть руки до стремен.</p>
<p>Чиясь край шляху плаче наречена.<br />
Там вийшли всі – і немічні, й малі.<br />
І тільки я до цього непричетна.<br />
Я зайва людям на своїй землі.</p>
<p>…А полк іде. Нема коли журиться.<br />
Уже хтось інший став під корогву.<br />
Хорунжі є, немає тільки Гриця.<br />
А я жива… Чого я ще живу?!</p>
<p>Жінки дорогу слізьми перемили.<br />
А Гриць лежить, загинувши за так.<br />
Чи хоч йому той прапорок прибили<br />
там на хресті, щоб видно, що козак?..</p>
<p>Промчали коні проз мою в’язницю.<br />
Копита б’ють вже десь біля воріт.<br />
Це вперше, Грицю, це уперше, Грицю,<br />
виходить полк без пісні у похід!</p>
<p>Все тихше й тихше… Сурми вже не грають…<br />
Шум даленіє… Дзвони завмирають…</p>
<p>Прощайте, хлопці. Бийтесь до ладу.<br />
А я вже вам і пісні не складу.</p>
<p>***</p>
<p>…І друга ніч. Не спалося ні миті.<br />
А спокій дивний! – наче я вже там.<br />
І спогади, сльозами не омиті,<br />
приходили прощатися з життям.</p>
<p>Чомусь згадались ночі на Купала…<br />
Зірками ніч висока накрапала.<br />
Бездонне небо і безмежний світ,<br />
а нам всього по вісімнадцять літ.</p>
<p>Такі несмілі, ще тремтять вуста.<br />
Отак до ранку – ніч і висота.</p>
<p>А ще згадалось – колесо вогненне<br />
з гори в долину котиться проз мене.<br />
Обкручене соломою, летить<br />
і палахтить на вітрі, палахтить!<br />
І, розгубивши іскри увсібіч,<br />
обвуглене, заточується в ніч…</p>
<p>А вже дівчата в плахтах, у намисті,<br />
вінки пускають за водою вниз.<br />
А вже гадають, хто кому на мислі,<br />
а хлопці зносять до багаття хмиз.</p>
<p>Пливуть вінки, і мій пливе, не тоне.<br />
А серце ще таке безоборонне,<br />
таким співаю срібним голоском!<br />
Чорти знімають зорі рогачами…<br />
Вінок пливе, зникає за ночами…<br />
Чи десь його прибило між корчами,<br />
чи десь лежить, примулений піском?..<br />
А потім – як зламалося весло.<br />
І підхопило душу, й понесло,<br />
і закрутило у такому вирі!..<br />
Було б тоді й спинитися літам.<br />
Душа летить і дитинство, як у вирій,<br />
бо їй не світі тепло тільки там.</p>
<p>…Було, під вечір лущимо квасолю,<br />
а Гриць іде городами до нас.<br />
Вечірнє небо світиться красою,<br />
і соняхи гудуть, як тулумбас.</p>
<p>Вже тиха осінь ходить берегами,<br />
на вербах трусить листячко руде.<br />
А Гриць бадилля тягне за ногами,<br />
іде, маленький, дибає, іде…</p>
<p>Таке було гарнесеньке хлоп’ятко.<br />
Цікаве. А ласкаве, як телятко.<br />
Хороший хлопчик, трохи шалиган,<br />
усе збивав шоломи шелюгам.<br />
Усе, було, ми разом, все ми разом –<br />
пірнаєм в річку і по кручах лазим.</p>
<p>Шукаєм глоду, пасемо корову,<br />
у гилки граєм, в цурного квача.<br />
Або за зиму довгу, вечорову,<br />
начешем з конем шерсті для м’яча.</p>
<p>А ще ми з Грицем внадилися змалку<br />
у дідову Галерникову балку.<br />
Він там живе в степу за вітряками,<br />
один-один, одвик і говорить.<br />
Лише димок із довжика роками<br />
курить собі у небо та й курить.</p>
<p>У нього там і зарості ожини,<br />
і таємнича ниточка стежини,<br />
і вулики, і в жолобі водичка,<br />
і вплетений у верби живопліт,<br />
і хата, як старенька рукавичка, –<br />
в ній кіт живе, цвіркун живе і дід.</p>
<p>А сам він дід старезний, полотняний.<br />
А в нього сива борода, як дим.<br />
Розказує про Кафу, полонянок,<br />
про те, в які походи він ходив.</p>
<p>І каже нам, що ми його онуки,<br />
не дав Бог рідний – не було коли.<br />
Галерницькі рубцями биті руки<br />
вистругують нам човники з кори…</p>
<p>А то – щедруєм. Низочкою ходим,<br />
тонкими голосочками виводим:<br />
“Ой на річці на Йордані<br />
Там пречиста ризи прала…”</p>
<p>На Ворсклі хрест вирубують опішнями,<br />
Заллють водою, уморозять в лід.<br />
Горбаті верби льодяними клішнями<br />
скляні бурульки струшують з борід.</p>
<p>Летять з гори санки і ґринджолята,<br />
в очах мигтять занесені тини.<br />
Тоді у мене не було вже тата,<br />
мані зробила мати ковгани.</p>
<p>Аж білий вихор здійметься довкола,<br />
як нас по схилу сани розтрясуть, –<br />
зима тікає, підібравши поли.<br />
А вже співають, корогви несуть.</p>
<p>Ідуть Бобренки, Гуки, Шибилисти,<br />
Бреде в снігах диякон-бородань.<br />
І піп, гортанію басистий,<br />
на Ворсклі робить річку Іордань.</p>
<p>Сипнули врозтіч галки чи ворони.<br />
Довкола лід бабами зарябів.<br />
І Гриць малий, од холоду червоний,<br />
з-за пазухи виймає голубів.</p>
<p>Тріпоче стяг нерукотворним Спасом.<br />
Свята вода об кригу шурхотить.<br />
І хрест, облитий буряковим квасом,<br />
під білим сонцем дивно мерехтить.</p>
<p>Свята вода – як бузинова гуща,<br />
кудись під лід пливе, пливе, пливе…<br />
Питаю: – Мамо, це вода цілюща?<br />
Скропити рани – тато оживе?</p>
<p>…Я не забуду, тату, вас ніколи.<br />
Хоч як було, і голод, і зима, –<br />
спасибі вам, дали мене до школи,<br />
де дяк учив і грамоти, й письма.</p>
<p>Козацька школа, крита очеретом,<br />
благенькі стіни, плетені з лози,<br />
на піввікна заплющена заметом,<br />
три лави, стіл, псалтир і образи.</p>
<p>Аз-буки-вєді… Що тоді я відала?<br />
Не осягла й глибокості письма.<br />
Ішла додому – снігом пообідала.<br />
Аз-буки-вєді… Голод і зима.</p>
<p>Одвірок за ніч намерзає в сінях.<br />
Стоять в кутку забуті рогачі.<br />
Перелузали зиму, як насіння,<br />
удвох одні на тій-таки печі.</p>
<p>…Про батька звістки не було півгоду,<br />
уже й Кузьма з Дем’яном розминувсь.<br />
Бо у Полтаву із того походу<br />
ніхто живий тоді ще не вернувсь.</p>
<p>Чутки ходили, що Павлюк не виждав,<br />
що ті Кумейки – то кривавий сніг.<br />
Що хто там здався, тільки той і вижив.<br />
А батько ж наш, він здатися не міг.</p>
<p>Він годий був, Гордієм він і звався.<br />
Він лицар був, дарма що постоли.<br />
Стояв на смерть. Ніколи не здавався.<br />
Йому скрутили руки і здали.</p>
<p>Що з Павлюка, живого, шкуру здерли.<br />
Що з ним взяли ще четверо старшин.<br />
Що проти того, як вони умерли,<br />
і Суд Страшний не здасться вже страшним!</p>
<p>А потім їхні голови на палях<br />
повиставляли в полкових містах.<br />
Людей зганяли. Мати моя впала,<br />
і крик замерз у неї на вустах.</p>
<p>А смерть кружляє, кружляє, кружляє,<br />
кружляє навколо палі.<br />
Наносить білого снігу<br />
у очі його запалі.<br />
А я нічого не бачу…<br />
якась у в очах крутанина…<br />
Кружляє, кружляє, кружляє<br />
ота страшна хуртовина!<br />
Танцює, хижа і п’яна,<br />
льодистими сережками трясе.<br />
Як голову криваву Іоанна<br />
над білим світом Іроду несе…</p>
<p>А через рік, і через два, і три<br />
сумні у нам були свят-вечори.<br />
Усе печаль, все тінь його незрима.<br />
Колядники співають під дверима:<br />
“Ой чи є, чи нема<br />
пан-господар вдома?”</p>
<p>А пам’ять про нього на покуті<br />
головою на руки впала.</p>
<p>***</p>
<p>…Ішов кобзар у нас через Полтаву.<br />
Ну, обступили, просять, що кому, –<br />
той про сирітку, той про давню славу,<br />
той про Азов, а той про Кодиму.</p>
<p>І я стою. Отак стояла, скраю.<br />
А він співав невольницькі плачі.<br />
І раптом чую: “Орлику… Чураю!”<br />
Я оніміла. “Орлику… Чураю!..”<br />
Як я тоді наплакалась вночі!</p>
<p>Усе ввижалось: “Орлику Чураю,<br />
Ой забили тебе ляхи у своєму краю!”</p>
<p>Все думала: хоч би ж було спитати,<br />
хто склав слова про нього, про той край.<br />
Що був же він ріднесенький мій тато,<br />
а от тепер він – орлик, він Чурай.</p>
<p>Тепер він з нами в радості і в сумі.<br />
Збагнуло серце вражене моє:<br />
пішов у смерть – і повернувся в думі,<br />
і вже тепер ніхто його не вб’є.</p>
<p>І десь в ті дні, несміло, випадково,<br />
хоч я вже й пісню склала не одну,<br />
печаль моя торкнула вперше<br />
с л о в о,<br />
як той кобзар торкав свою струну.</p>
<p>…Спливло життя, як листя за водою.<br />
Я пригадала матір молодою.</p>
<p>Вона у мене, як була молодша,</p>
<p>була предивна, як на людський глузд.<br />
Було, сльозами набрякають очі,<br />
вона ж сміється кутиками вуст.<br />
Таке обличчя чи така вже звичка,<br />
а голосочок! – чистий, мов кришталь.<br />
Така була красива молодичка,<br />
вуста сміються, а в очах печаль.<br />
Вона й мені казала:<br />
– Як не буде,<br />
не скигли, доню, то великий брид.<br />
Здушили сльози – не виходь на люди.<br />
Болить душа – не виявляй на вид.</p>
<p>Як горе те сподіялося з нами, –<br />
не стало батька, то на другий рік<br />
так хлопці і ходили табунами,<br />
щоб хоч побачить матір звіддалік.</p>
<p>Та й батько теж удатний був на вроду.<br />
А що вже сильний, то, мабуть, найдужчий.<br />
Звела їх доля, наче в нагороду<br />
за те, що мали незглибимі душі.</p>
<p>Було, дивлюсь та й думаю: “Ой нене,<br />
який у мене тато!” – або знов:<br />
що я колись як виросту, і в мене,<br />
і в мене буде отака любов!</p>
<p>…Ну, от я й виросла.<br />
Ловлю себе на слові.<br />
То як, Марусю? Полюбив? Такий?<br />
Я – навіжена. Я – дитя любові.<br />
Мені без неї білий світ глевкий.</p>
<p>Ото за те й судити мене треба.<br />
Всі кари світу будуть замалі.<br />
Моя любов чолом сягала неба,<br />
а Гриць ходив ногами по землі.</p>
<p>Біднесенький, намучився зі мною.<br />
Веселий був, а я була сумною.<br />
Ласкавий був, розгублений і добрий.<br />
Зайшов за мене, як за чорний обрій.</p>
<p>Гукав мене, а я вже не озвалась.<br />
Заплутався, – сказала: вибирай.<br />
А в нього ж серце навпіл розривалось.<br />
А він Бобренко. Він же не Чурай.</p>
<p>Чурай, той так: побачив свою долю, –<br />
ось ти, ось я, тепер нас буде двоє.</p>
<p>А що у мене стіни голі, –<br />
повісим костю саджені пістолі<br />
та килим з діркою. І у курені<br />
з тобою буде солодко мені.</p>
<p>А Гриць не так. То розум десь не татків:<br />
– З’єднаєм що, нестатки до нестатків?<br />
Багатому і діти чорт колише,<br />
а бідному і янгол не рідня.<br />
А як землі нам мати не одпише?<br />
А ще ж стягтися треба й на коня.<br />
Подбати мушу про якусь копійку.<br />
Весілля мушу справити, а я.<br />
То ж був один, тепер нас буде двійко.</p>
<p>Аж мати раз не втерпіла моя:</p>
<p>– Що ти все:<br />
мушу, мушу, мушу, мушу?!<br />
Земля, земля… А небо твоє де?<br />
Як будеш так розношувати душу,<br />
вона, гляди, із совісті спаде.</p>
<p>А він прийшов тоді з-під Берестечка.<br />
Страшна поразка душі всім пекла.<br />
Дражливий став. Ледь що, вже й суперечка.<br />
Гіркі думки не сходили з чола.</p>
<p>Приходив рідко, лагідний не дуже.<br />
Все курить, курить, люлька на губі.<br />
Такий зробивсь, не прозирнеш у душу.<br />
Якийсь чужий, – мені чи вже й собі?</p>
<p>А якось каже: – Щастя треба красти.<br />
Хоч добре, не заклюнулось дитя.<br />
Весілля знову мусимо відкласти,<br />
Що зробиш, мила, як таке життя?</p>
<p>Погане літо, не було врожаю.<br />
Та ще ж тягтись на чоботи й кожух.<br />
А я такий, я матір поважаю.<br />
Я впоперек їй слова не скажу.</p>
<p>Бобренчиха все губи затискала,<br />
нікуди з дому Гриця не пускала.</p>
<p>Зустріла матір десь біля криниці.<br />
Про дощ, про грім, про курку, про бичка.<br />
Що добрий гетьман був із Остряниці<br />
і що хазяїн добрий з Вишняка.<br />
Що час летить, а треба якось жити.<br />
Любов любов’ю, а життя важке.<br />
Що вже дітей пора б і одружити.<br />
Насамкінець промовила таке:</p>
<p>– Якби ти добре в бога попросила,<br />
то мали б ми ще й радість на віку:<br />
твоя пішла б за гетьманського сина,<br />
а мій хазяйську сватав би дочку.</p>
<p>А мати – й слова. Тільки почала<br />
чогось про мене дбати, як про хвору.<br />
Дивлюсь: і в церкву старістю пішла<br />
дорогою кружною через гору.</p>
<p>Питаю: – Мамо, хто це вам допік,<br />
що ви уже не ходите тудою?<br />
– Я, – каже, – й стежку обмину в їх бік<br />
і закроплю свяченою водою!</p>
<p>– Чого ви, мамо, незлюбили Гриця?<br />
Яка вас думка все не полиша?<br />
– Не служать очі на таке дивиться,<br />
щоб так двоїлась хлопцеві душа!</p>
<p>– Не вірте, мамо! Гриць такий хороший.<br />
Він клявся, мамо, що навіки мій.<br />
– Ой доню, доню, в їх до смутку грошей.<br />
То ж Вишняки, то ж Галя, зрозумій.</p>
<p>– Але то ж – Гриць. І я. То ж ми із Грицем.<br />
Та він же в світі отакий один.<br />
Він, мамо, гордий. Він козак. Він лицар.<br />
І що для нього гроші, мамо? Дим.<br />
Хіба наш батько ласий був на гроші?<br />
Хоч таляр він у вузлик зав’язав?<br />
Хіба ж не ви були в Золотоноші<br />
єдине золото, яке він там узяв?</p>
<p>– Ох, не рівняй! Роти в людей, як верші,<br />
Ти кажеш – батько, а життя біжить.<br />
Наш батько – з тих, що умирали перші.<br />
А Гриць Бобренко – з тих, що хочуть жить.</p>
<p>А я чуток недочувала,<br />
втішала матір попервах.<br />
Але й сама вже відчувала:<br />
щось правди є в її словах.</p>
<p>Кого діждалась? Парубка чи воїна?<br />
Чому не йде? Здавалося в ті дні, –<br />
моя любов, прогіркла й перестояна,<br />
вже скоро душу випалить мені.</p>
<p>Я ж так боялась підлості і бруду!<br />
Гули думки, сколошкані, як рій.<br />
Сама нічого, якось перебуду.<br />
А що скажу я матері старій?!</p>
<p>А мати знала. Мати все вже знала.<br />
Снує чутки нещастя, як павук.<br />
Не дорікала, не випоминала,<br />
а тільки все їй падало із рук.</p>
<p>А раз сказала з розпачу гіркого:<br />
– Є ж лицарі у нашому краю!<br />
О Боже мій, на кого ж ти, на кого<br />
збагнітувала молодість свою?!</p>
<p>…Мені немов полегшало відтоді.<br />
Зболілася. Відмучилася. Годі.<br />
Спинити Гриця не зробила й спроби.<br />
Ходжу, хитаюсь, як після хвороби.<br />
І хоч би злість яка чи ворожнеча, –<br />
нема нічого. Пустка. Порожнеча.</p>
<p>Усе жаліла я його чомусь.<br />
Або до Галі мислями звернусь:<br />
– А може, хтозна, може, так і треба.<br />
Бо хто я, Галю, проти тебе?</p>
<p>Ти Вишняківна. Рід у вас гучний.<br />
Таких родів не густо на Полтаві.<br />
Твій батько, Галю, чоловік значний.<br />
У нього жінка ходе в златоглаві.</p>
<p>Він не якийсь. Він сам собі Вишняк.<br />
У нього скроні в срібній папороші.<br />
Буває так, що слава на дурняк,<br />
а в нього слава за великі гроші.</p>
<p>Йому добро саме іде у двір.<br />
І сад рясний, і нива хлібодарна.<br />
Він не який визискувач чи звір,<br />
він просто вміє взяти запівдарма.</p>
<p>Він посідає греблі і поля,<br />
у церкву ходить майже щосуботи.<br />
Хто – за Богдана, хто – за короля<br />
А він – за тих, которії не проти.</p>
<p>Як він уміє красно говорить!<br />
Які у нього займища і луки!<br />
Вся Україна полум’ям горить,<br />
він і на цьому теж нагріє руки.</p>
<p>Де треба, вчасно притамує гнів.<br />
Де треба, скаже правди половину.<br />
Щасливий дар. Мій батько так не вмів.<br />
Він знав одне – боротись до загину.</p>
<p>А цей примружить плетиво повік,<br />
все розміркує, зважить, не погребує.<br />
Твій батько, Галю, мудрий чоловік.<br />
А може, хтозна, може, так і треба –<br />
у всіх оцих скорботах і печалях,<br />
у всіх оцих одвічних колотнечах –<br />
і чураївські голови на палях,<br />
і вишняківські голови на плечах.</p>
<p>Вишняк ішов угору все та вгору.<br />
Вишнячка йшла ушир усе та вшир.<br />
А Галя дбала в скриню та в комору.<br />
А Бог на небі долю нам вершив.</p>
<p>…Вони жили далеко, за Розкатом.<br />
Од нас іти проз Задихальний Яр.<br />
У них криниця під дашком лускатим<br />
і добра хата вікнами і базар.</p>
<p>Дощі наллють під хатою калюжу –<br />
стоять хороми при мілкій воді.<br />
А в тій калюжі плавають проз ружі<br />
роменські гусі, наче лебеді.</p>
<p>А господиня пишна і огрядна.<br />
А Галя трусить килими та рядна.<br />
Одна статура в матері і в доньки –<br />
обидві круглі, наче карахоньки.</p>
<p>Такі пухкі у Галі рученята,<br />
коса білява, куці і товста.<br />
Як реп’яшки, зелені оченята<br />
і пишно закопилені вуста.</p>
<p>Глуха до пісні, завжди щось спотворить.<br />
Все вишиває прошви подушок.<br />
Ще як мовчить, – нічого. Заговорить, –<br />
гостренькі зуби – чисто ховрашок.</p>
<p>Ото як вийде, як заграє брівками,<br />
очима стрельне і туди, й сюди,<br />
у чобітках із модними підківками,<br />
зелений верх, козлові переди.</p>
<p>І сниться хлопцям – придане горою,<br />
комори, скрині, лантухи, вози!<br />
А понавколо свахи ходять роєм,<br />
а зверху Галя котить гарбузи…</p>
<p>А може, я несправедлива до неї?<br />
А може, саме таку дружину треба козакові, –<br />
до печі і до городу, до коней і до свиней, і<br />
до ради, і до поради, і вночі до любові?<br />
Таку м’якеньку і теплу, як перестиглу грушу,<br />
щоб тільки дивилася в очі і ні про що не питалась.<br />
Приніч чоловік додому свою потовчену душу,<br />
а жінка, як подорожник, до всіх виразок приклад.<br />
Що в неї й хата не хата, а так – прикалабок раю.<br />
У неї – на двох глупоти, у нього – розум на двох.<br />
У цьому твердому світі він, може, ніякий скраю,<br />
зате як прийде додому, – для жінки він цар і Бог.</p>
<p>На неї можна нагримать, і можна її побити.<br />
Вона простить, приголубить, розсолу тобі внесе.<br />
Ти, може, від мене втомився. Мене потрібно любити.<br />
А там треби тільки женитись. Ото женився – і все.</p>
<p>Так дай же вам Боже щастя. Прибийте собі підкову.<br />
Нічим не журися, Грицю. Усе, як я, промине.<br />
Але ні навмисно, Грицю, ні просто так, випадково,<br />
ні словом лихим, ні добрим ніколи не згадуй про мене.</p>
<p>…Не маю зла на тебе і на неї.<br />
Так сталося, і я тепер одна.<br />
Але я з церкви йшла на Маковея,<br />
і засміялась вслід мені вона.</p>
<p>Ішли дівчата, освятивши квіти.<br />
Я привіталась, проминула їх.<br />
І раптом з гурту, десь позаду, звідти,<br />
мені у спину пролунав той сміх.</p>
<p>А я ішла. Підкошувались ноги.<br />
Хтось дорікнув їй тихо, при мені ж.<br />
А я ішла, не бачила дороги,<br />
і сміх стримів у спині, наче ніж.</p>
<p>В очах стояло те лукаве личко,<br />
періщив душу сором, як батіг.<br />
Воно ж дівча. Нагуляна теличка.<br />
Прости їй, Боже, нерозумний сміх!</p>
<p>Верни його стокротною луною.<br />
О ні, я не заплакала при ній.<br />
Вода зімкнула сонце наді мною<br />
в старих млинах, на греблі ворскляній…</p>
<p>Брате мій, наречений Іваном!<br />
Нащо рятував мене? Біда.<br />
Кажуть, десь далеко за лиманом<br />
море є – одним лицем вода.</p>
<p>Кажуть, море – синє і зелене,<br />
більше за Дніпро і за Дунай.<br />
Це не Ворскла, це якраз для мене,<br />
там не знайдеш, скільки не пірнай.</p>
<p>Запливти – і цяточкою стати,<br />
ген за обрій – в морі по вуста.<br />
Вміє море взяти й поховати,<br />
ні труни не треба, ні хреста.</p>
<p>А над морем, –<br />
там же ні ворони,<br />
лиш до хвилі чайка припада.<br />
І оплаче, бо воно солоне,<br />
і обмиє, бо воно вода…</p>
<p>Ти не бійся, це я не згарячки.<br />
День минув чи, може, вже і два?<br />
Між корчмами раки ходять рачки,<br />
сновигає зграйками плотва.</p>
<p>Дожилась я мукою земною,<br />
що нема й втопитися куди.<br />
Нащо ходиш назирці за мною?<br />
Нащо витяг з темної води?</p>
<p>Я схилилась, бо хотіла пити,<br />
бо така задуха звідусіль!<br />
Я ж хотіла не себе втопити,<br />
я ж хотіла утопити біль!</p>
<p>Брате мій, наречений Іваном!<br />
Не люби нікого, це біда.<br />
Кажуть, десь далеко, за лиманом,<br />
море є – одним лицем вода.</p>
<p>…А нащо я це згадую? Достоту –<br />
як той німий, що в камені кричить.<br />
Душа і тут знайшла собі роботу,<br />
нема того, щоб сісти відпочить.</p>
<p>А як згадаю, Боже, як згадаю,<br />
таку печаль у серці розгойдаю! –<br />
ту нашу ніч, ту ніжність, той порив,<br />
все, що тоді мені він говорив,<br />
ті поцілунки наші вогняні, –<br />
вони горять, як тавра, на мені.</p>
<p>Які тоді були ми безтурботні!<br />
Який він був ласкавий і палкий!<br />
А вже в Полтаві набирали сотні.<br />
А вже Хмельницький завзивав полки.</p>
<p>Давно копита відгучали,<br />
уже пропав за ними й слід.<br />
Уже дівчата докучали:<br />
чого чекаєш стільки літ?<br />
Ти бач, яке життя настало.<br />
Чекай, літа свої спини.<br />
Та й будеш дівка-перестарок,<br />
як він повернеться з війни.</p>
<p>А я піснями біль тамую.<br />
Увечері, бувало, сидимо, –<br />
задумаюсь, затихну, засумую.<br />
Пряду печаль… Співається само:</p>
<p>“Повій, вітре буйнесенький, звідкіль тебе прошу.<br />
Розвій, вітре, мою тугу, що на серці ношу!”</p>
<p>А вечір довгий, хуртовина струже.<br />
Дівчата гомонять про те, про се.<br />
В розмові я, сказати б, то не дуже.<br />
А в пісні можу виспівати все.</p>
<p>Співалося. А ті все не вертались,<br />
що засвіт встали в похід з полуночі.<br />
Слова самі на голос навертались,<br />
як сльози навертаються на очі.</p>
<p>…Мартин Пушкар додому відпустив<br />
свій полк Полтавський в п’ятдесятім році,<br />
щоб кожен собі добре погостив,<br />
але щоб так – із шаблею при боці.</p>
<p>Часи були непевні, лиховісні.<br />
Як хмари в небі, купчилась війна.<br />
А це кохання почалося з пісні.<br />
Могло урватись тільки, як струна.</p>
<p>Любились ми, не крилися. У мене<br />
душа, було, піснями аж бринить.<br />
У цій любові щось було священне,<br />
таке, чого не можна осквернить.</p>
<p>Одне одному світ як зав’язали,<br />
в осокорах стояли до зорі.<br />
Все бачили, ні слова не сказали<br />
враз посмутніли наші матері.</p>
<p>Було, питаю: – Ну чого ви, мамо?<br />
Він вам як син. Тепер він буде зять. –<br />
А в неї очі – наче за туманом,<br />
так, мов чогось хотіла б не сказать. –</p>
<p>Усе журилась, не була б то мати:<br />
– Мені чого, мені щоб добре вам. –<br />
А тут іще почав у нас бувати<br />
син Остряниці Якова, Іван.</p>
<p>То в монастир з полковником проїде.<br />
то в хату зайде, поспита води.<br />
А то колись провідала я діда<br />
Галерника, – і він прийшов туди.</p>
<p>Посидів трохи та й пішов так, мовчки.<br />
Такий суворий, очі крижані.<br />
Грицько був красень, очі – як терночки.<br />
А цей мовчить і блідне при мені.</p>
<p>А слово скаже – з пам’яті не викинеш.<br />
А більш мовчить, не щедрий на слова.<br />
Таке обличчя, зразу і не звикнеш, –<br />
різке, як меч. Тонке, як тятива.</p>
<p>Та ще й в очах таке щось незбагненне,<br />
що в мене часом думка промайне:<br />
чи, може, він щось має проти мене,<br />
чи, може, він ненавидить мене?</p>
<p>То й хай собі. Мовчанки не порушу.<br />
Вже й уникаю. А зустріну де, –<br />
так наче вдарить блискавкою в душу<br />
і знов спокійно очі відведе.</p>
<p>Дівчата кажуть: – Він тебе кохає. –<br />
А я кажу: – Та цур йому, чудний. –<br />
А Гриць, було, і сердиться, й зітхає.<br />
– Він, – каже, – хитрий, – каже, – потайний.</p>
<p>В нас на кутку його не люблять наші.<br />
Шляхетний дуже і чолом не б’є.<br />
Він, – каже, – гордий. З ним не звариш каші.<br />
Він і мовчить, бо дума щось своє.</p>
<p>Гриць був інакший. Щирими очима<br />
він так дивився приязно на світ!<br />
Це, Грицю, що, була твоя личина?<br />
Яку ж ти душу приховав під спід?!</p>
<p>Бо ж річ не в тім – женився, не женився,<br />
прийшов, пішов, забув чи не забув.<br />
А в тому річ, коли він так змінився?<br />
Чи, може, він такий і зроду був?</p>
<p>Нестерпний біль пекучого прозріння!<br />
Яка мене обплутала мана?<br />
Чи він мені, чи я йому – нерівня.<br />
Нерівня душ – це гірше, ніж майна!</p>
<p>***</p>
<p>…Ішли ми з поля. Джміль гудів у глоді.<br />
Був місяць травень, квіту без числа.<br />
Коли назустріч Галя на підводі.<br />
А Гриць і каже: – Бач, як підросла.</p>
<p>Минає час, на кого нарікати?<br />
А я й незчувся, бувши на війні.<br />
Таке було мишастеньке, пикате,<br />
а от дивися – вже на виданні.</p>
<p>А Галя їде, стрічкою блискоче.<br />
А віз високий, як гарба сливе.<br />
– Оце так віз! – сміявся. – Не доскочиш.<br />
– Дочка хазяйська, павою пливе.</p>
<p>Окрило нас пилюкою. І в пояс<br />
кленочок поклонився, закивав.<br />
А Гриць іде, задумався уголос:<br />
– За ці літа де я не побував!</p>
<p>Був на Пиляві і на Жовтих Водах,<br />
під Корсунем і Збаражем був теж.<br />
Которий рік, а я усе в походах.<br />
А ти все ждеш, біднесенька, все ждеш.</p>
<p>А я все жду. Та не така й біднесенька.<br />
Не думай, Грицю, справді не така.<br />
Бо я чекаю не кого, а месника.<br />
Я ж лицаря чекаю, козака.</p>
<p>Нема ж бо слави у дому сидячому.<br />
Про себе, милий, думати не час.<br />
– І чим же ми за це тобі віддячимо? –<br />
казала так Бобренчиха не раз.</p>
<p>А дні зминули. Знов у сурми грано.<br />
А нам було вже й не по двадцять літ.<br />
Воно уже й женитися не рано,<br />
так знов же треба вирушать в похід.</p>
<p>Не говорив ніяких слів.<br />
Покірним смутком упокорив.<br />
Обняв за плечі і повів<br />
під срібне листя осокорів.</p>
<p>І ми були такі одні,<br />
така печаль нас пов’язала!<br />
Щось надірвалося в мені,<br />
і я йому тоді сказала:</p>
<p>– Якщо загинеш, буду я вдовою.<br />
Чи й ти, не знаю, любиш так мене.<br />
А я вже, Грицю, їден дух з тобою,<br />
хай ми вже й тілом будемо одне.</p>
<p>Я цілувала його віченьки,<br />
аж поки місяць не погас.<br />
Щаслива тобі цяя ніченька,<br />
остання, може, у нас!..</p>
<p>Прив’язала баклагу йому до сідла,<br />
Недалеко, лише до воріт, провела.<br />
Ну, бо хто ж я йому, ні сестра, ні жона.<br />
Засміюся при всіх, а заплачу одна.</p>

<div>




</div>

<p>А вже пішли про мене й поговори.<br />
Знов потяглися тоскні вечори.<br />
Бо то вже так, вже як пішлось на горе,<br />
то так уже і піде, як з гори.</p>
<p>Вже й не співалось. І слова ті самі ж,<br />
а мов не ті, таке щось в них смутне.<br />
Вже й подруги повіддавались заміж,<br />
уже й не кличуть дружкою мене.</p>
<p>Бо я така зробилась, як черниця.<br />
Куди вже там співать про молоду?<br />
Куди вже там ходить на вечорниці,<br />
як я до церкви ледве вже іду?</p>
<p>А люди судять, їм аби причину.<br />
Дарма що лихо, що такі часи.<br />
Ішла крізь очі, мов крізь колющину,<br />
обдерта до кривавої роси.</p>
<p>А суд, а суд! Яка страшна покута.<br />
Послухати – життя як не моє.<br />
А я неначе до стовпа прикута,<br />
і хто захоче, той і обплює.</p>
<p>Куняють райці, як осінні мухи.<br />
Горбань гуде, як в’їдливий комар.<br />
Дурні плітки якоїсь лепетухи<br />
загуслим дьогтем ллються в каламар.</p>
<p>Які слова казались там негідні!<br />
А я стояла, думала – впаду.<br />
Дрібні людці, гієни стервоїдні,<br />
які ж ви ласі на чужу біду!</p>
<p>…Хоч би заснути… Але вже не спалось.<br />
Душа до ранку смутком осипалась.<br />
Згадала все, кожнісіньку дрібничку.<br />
І хату нашу, і оту криничку,<br />
і над вікном гніздечко ластовине,<br />
що щастя принести було повинне.</p>
<p>Той берег наш, урослий очеретом.<br />
І наш лелечий, наш лелечий двір,<br />
де на гнізді з вербовим мінаретом<br />
старий лелека молиться до зір.</p>
<p>А потім вранці одлітає вгору.<br />
Сидить буслиха в тихому гнізді.<br />
Аж враз – для крил не вистачає двору,<br />
то підросли лелеки молоді.</p>
<p>Гніздо тісненьке, по нозі поставлять,<br />
та все під осінь як залопотить! –<br />
та всі лелеки крила як розправлять! –<br />
здається, й хата в небо полетить.</p>
<p>А ще чогось жаліла за дощами,<br />
за цвітом яблуневим, за хрущами,<br />
за сонцем і за квітами в траві, –<br />
якісь вони зробились, як живі.</p>
<p>Здається, що й листок би цілувала,<br />
в дзвіночку б ночувала, як бджола…<br />
Отак собі все гарне пригадала.<br />
Людиною ще трохи побула.</p>
<p>…А вранці в грати повійнуло вітром<br />
і провело, як смушком, по руках.<br />
Тюрма повільно сповнюється світлом,<br />
лиш причаїлась темрява в кутках.</p>
<p>Там Хо сидить.</p>
<p>З’явись мені, будь ласка!</p>
<p>Жмуточок пітьми в закапелках дня,<br />
маленький Хо, моя дитяча казка,<br />
звірятко, може,</p>
<p>може, чортеня.</p>
<p>Тепер ти тут мій приятель єдиний.<br />
Чи ти зі мною підеш і туди?<br />
Не треба, Хо. Там холодно.</p>
<p>А йди-но,</p>
<p>ти, може, хочеш з кухлика води?</p>
<p>Підходь, не бійся. Вип’єм по ковточку.<br />
Сьогодні що? Вівторок? Середа?<br />
Хо шарудить у темному куточку…<br />
Яка недобра в кухлику вода!</p>
<p>По гратах в’ється зелененький вусик.<br />
Куди він пнеться у таку діру?<br />
Ввійшов тюремник, тицьнув мені вузлик,<br />
щось пробурчав, а що – не розберу.</p>
<p>Взяла той вузлик, не питаю звідки.<br />
Для цього болю вже немає слів.<br />
Мну той краєчок білої намітки…<br />
Оце таке. Тюремник пожалів.</p>
<p>От я і маю хоч яку розраду.<br />
Складаю та розрівнюю пружки.<br />
Тих кілька яблук з маминого саду!<br />
Ріднесенька, пекла ще й пиріжки.</p>
<p>Як там вона? І як їй буде жити?<br />
Порожня хата і порожній двір…<br />
Дильований хлівець, соломою пошитий…<br />
Старий лелека молиться до зір.</p>
<p>Цвіте шпориш, і заростає стежка.<br />
Тому двору не треба вже воріт.<br />
Дрібний ромен, як вижовкла мережка,<br />
красолька, мак і королевий цвіт, –<br />
усе цвіте і кланяється літу.<br />
Пашить медами скосиста гора.<br />
І серед того всього буйноцвіту –<br />
вона одна, зоключена, стара.<br />
І вже ніхто не вернеться ніколи.<br />
І хата вмре… і я вже не прийду…<br />
І лиш на схилах монастирські бджоли<br />
бринять у монастирському саду…</p>
<p>Той монастир недавно збудували.<br />
Там дзвони є на різні голоси.<br />
Його Пушкар з Іваном фундували,<br />
раніш були ліси там та ліси.<br />
Ще пам’ятаю – угорі над нами<br />
ходили дикі кози табунами.<br />
Ревли весною тури-переможці,<br />
шугали кажани-чепіргачі.<br />
І пугачі, неначе запорожці,<br />
“пу-гу! пу-гу!” кричали уночі.</p>
<p>А потім – в ліс прорубана дорога,<br />
пішли угору коні та воли.<br />
А ми усе дивилися з порога,<br />
любили тишу – звикнуть не могли.<br />
Такі були ті люди невсипущі,<br />
так похилялись верби від сокир.<br />
Возили вгору дерево із пущі,<br />
дернину, цеглу – все на монастир.</p>
<p>Та й виріс він над Ворсклою на скелі,<br />
три шапки бань на свіжих бервенах.<br />
Та й мружить очі монастирських келій<br />
на Кривохатки наші в бур’янах.</p>
<p>Хати у нам і справді-то не хвацькі.<br />
Присілок давній, хто яку змостив.<br />
Родини зо три там були козацкі,<br />
а ті робили всі на монастир.</p>
<p>От що в нас гарне, так ото садочки.<br />
І ми жили, щоб гірш за всіх, то ні.<br />
Достаток? Був. Як кажуть, дві сорочки –<br />
одна в пранні, а друга на мені.</p>
<p>Бобренки, ті не дуже бідували.<br />
Вони в оренду землю віддавали.<br />
У Кривохатках хатка та нова –<br />
єдина, може хатка не крива.</p>
<p>Але й жили! Душили копійчину.<br />
У дві душі робили без спочину.</p>
<p>Як тих людей двох доля спарувала?<br />
Там завжди сварка висіла, як чад.<br />
Бобренчиха не те щоб хорувала,<br />
ні, то вже вдача. Все, було, невлад,<br />
все їй не так, і чоловік, і хата.<br />
Все щось болить, то груди, то живіт.<br />
Така була висока і цибата,<br />
як чапля з Перещепинських боліт.</p>
<p>Все скаржилась, ходила якось боком.<br />
Кляла Бобренка на усі лади.<br />
А ненаситна! – що нагледить оком,<br />
то дзьобом так і вихопить з води.</p>
<p>Жили од нас за третім перелазом.<br />
Мій батько співчував йому, невдасі.<br />
Вони іще й парубкували разом,<br />
і поженились десь у одночассі.<br />
На Дмитра десь. А вже десь на Варвари<br />
прийшов Бобренко, похиливши гребінь:<br />
“Знайшов собі ти дівчину до пари,<br />
а я ускочив під дурного греблю”.</p>
<p>І в нього кров козацька закипала,<br />
і стугоніли в пам’яті шаблі.<br />
Вона ж його як в землю закопала,<br />
і він притих, заборсався в землі.<br />
Та й став домашніх хоругов хорунжим.<br />
Не підіймав очей на Чурая.<br />
Пішов би з військом у похід, –</p>
<p>так грунт же.</p>
<p>Струснув би з себе той хомут, – сім’я.<br />
Все гнав думки, мулькі та недоречні.<br />
Та, наробившись, храповито спав.<br />
Погладшав, запузитів, постатечнів<br />
і втратив серце до козацьких справ.<br />
А якось їхав через Ворсклу возом,<br />
чи задрімав, чи так не додививсь,<br />
і в Іордань, затягнену морозом,<br />
вночі з конем і возом проваливсь…</p>
<p>Бобренчиха лишилася вдовою,<br />
лютіша стала до роботи вдвоє.</p>
<p>Було, не вип’є, бідна, і не з’їсть, –<br />
уся пішла в роботу і у злість.<br />
Така уже зробилась, як Яга.<br />
Все на курей накрикує: “Гай-га!”</p>
<p>Стару людину ганити негоже.<br />
Та й, власне, що ж, відомо вже давно:<br />
співає кожен, хто якої може.<br />
І так співає, як йому дано.</p>
<p>Хто про калину, хто про джигуна.<br />
А в неї завжди пісенька одна:</p>
<p>– Чого сидиш? Одвик хазяйнувати.<br />
Мені б оце невістку молоду.<br />
А то все мати, мати, мати, мати!<br />
Чи я коли хоч помочі діжду?<br />
От ти прийшов з великого походу,<br />
а не приніс ні слави, ні добра.<br />
Сидиш, мовчиш, ні за холодну воду.<br />
Та й не туди, що я уже стара.<br />
Все дивишся, та якось наче здалеку.<br />
Все думаєш, і лікоть на столі.<br />
То все небесні, сину мій, мигдалики.<br />
А треба жити, сину, на землі.<br />
Тече повітка. Хата занехаяна.<br />
Підмокло сіно. Поламався віз.<br />
Все просить рук. Усе кричить хазяїна.<br />
І грошей, грошей треба позаріз!</p>
<p>– Чого ви, мамо, є в нас, слава Богу,<br />
хліб і до хліба, поле і воли.<br />
– Якби ти взяв ще дівчину не вбогу,<br />
то, може б, якось ми і прожили.<br />
В тії Марусі що не слово – насторч.<br />
Таж там росте на хаті кропива.<br />
Мені таку невістку ані на оч,<br />
ні на очі, сину, поки я жива!</p>
<p>– А що покрив я дівчину неславою?<br />
Не буде, мамо, доля нам сприять.<br />
А гроші?</p>
<p>Он у горщику, під лавою,</p>
<p>ще й попелом притрушені, стоять.</p>
<p>– А то твої? Чи ти доклав старунку?<br />
Чи ти укинув таляр хоч туди?<br />
Ну що ж, іди, бери свою чаклунку,<br />
бо гроші є у матері, – веди!</p>
<p>Така мені від тебе, сину, дяка.<br />
Живу, роблю, гарую цілий вік.<br />
Та все ж одна.</p>
<p>Тягну, як шкапиняка.</p>
<p>Коли живий іще був чоловік,<br />
то ми удвійко гарували з татом.<br />
Ми працею вкладалися в грунти,<br />
ставком себе примноживши і садом.<br />
А чим примножив по хазяйству ти?</p>
<p>Що я ж тебе не тільки виглядала,<br />
я ж у землі сиділа тут, мов кріт.<br />
Я ж кождий гріш призбираний складала.<br />
Та то ж не гроші, то ж кривавий піт!</p>
<p>Іди, женись, хай буде не по-людськи.<br />
Але як пустка свисне і печі,<br />
то, наплодивши злиднів, голопуцьків,<br />
не посилай до баби по харчі.</p>
<p>Щоб так і знав: як сходитиму з світу,<br />
то не лишу тобі і заповіту.<br />
Все одпишу на церкву й монастир, –<br />
на всю Полтаву будеш багатир!</p>
<p>Вже й Гриць мені повторював: – Затям,<br />
любов любов’ю, а життя життям.<br />
Було, питаю: – Що воно за диво?<br />
Під Берестечком бився ти сміливо.<br />
Під Зборовом також і над Пилявою<br />
своє ім’я ти не покрив неславою.<br />
І тільки у домашньому бою<br />
сміливість раптом втратив ти свою.<br />
А він і сам себе не впізнає.<br />
– Не смійся, – каже. – Так воно і є.<br />
Не так ті кулі козаку страшні,<br />
як це щоденне пекло метушні.</p>
<p>Коли я йшов, Марусю, у повстання,<br />
я твердо знав, що ти уже моя,<br />
що це любов і перша, і остання,<br />
що не знесе ніяка течія<br />
мене убік. Що я уже нікому,<br />
нікому в світі так не поклянусь.<br />
Що з тих боїв, з таких боїв! –</p>
<p>додому</p>
<p>я вже навіки інший повернусь.<br />
Бо вже таке підняв на свої плечі,<br />
такою кров’ю в битвах освятивсь,<br />
що всі оті домашні колотнечі<br />
мене вже не засмокчуть, як колись.</p>
<p>Над Іквою потрапив я в полон.<br />
Як нас вели, до сідел прив’язавши,<br />
той шлях страшний, те крякання ворон<br />
мені у пам’ять врізались назавше.<br />
Вже й не подужав стиснуть кулаки,<br />
як ляхи нам обшукували в полі.<br />
В кишенях тільки ржаві колоски,<br />
одних лиш куль і пороху доволі.</p>
<p>Вночі я втік. Лишатись було</p>
<p>згубно.</p>
<p>Зубами якось руки розв’язав.<br />
А тих усіх, три тисячі, під Дубно<br />
Ярема-князь добити наказав.</p>
<p>Ярами йшов, схищався десь у кручі.<br />
Їв ягоди і гриз гірку кору.<br />
Води набралось в чоботи хлипучі.<br />
Не раз вже думав – ляжу та й умру.</p>
<p>І хай що хочуть – і земля страждання ця,<br />
і всі, і всі, – я вичерпавсь до дна.<br />
Але ж у мене мати-порожденниця,<br />
і жде мене невінчана жона!</p>
<p>Зголоджений, я падав серед лісу<br />
і руками дряпав об трухляві пні,<br />
Я звірам заздрив, вовку заздрив, лису.<br />
Тепла хотілось, затишку мені!</p>
<p>Я приблудився до чужої хати.<br />
Була там дівка і гаряча піч.<br />
Вона мене хотіла прикохати,<br />
то я побув там тільки через ніч.<br />
А вранці вийшов – туга моя степом<br />
аж ген за обрій, чорна, як рілля.<br />
І я пішов, бо я ішов до тебе,<br />
бо ти мені світила, як зоря.</p>
<p>Але ж вернувся у ту саму хатку.<br />
І знов потоки материних сліз.<br />
І почалося все спочатку.<br />
Кінець ти знаєш. Я повіз.</p>
<p>Робив як віл. Трудився без спочинку.<br />
Все занепало, не моя вина.<br />
Так ці нестатки в’їлися в печінку<br />
і вся ця передержана війна!</p>
<p>Усе воюєм, боремось…</p>
<p>А доки?</p>
<p>Не те щоб я невірний був Хома.<br />
Але ж втеряв уже чотири роки.<br />
А що із того? Просвітку нема.</p>
<p>Я перестав од матері сахатись.<br />
Потроху так почав і прислухатись:</p>
<p>– Введи у дім дружину собі, ладу.<br />
То ж має бути рибка золота.<br />
Яку ж полегкість і яку розраду<br />
внесе у хату пасмурниця та?</p>
<p>Пісні у неї – то велика туга,<br />
а серце в неї горде і трудне.<br />
Твоя любов до неї – то недуга.<br />
Видужай, сину, пожалій мене.</p>
<p>Хіба то дівка? Бо ж таки ледащо.<br />
Усе б співала. Боже упаси!<br />
Ми вже й без неї з’їхали нінащо,<br />
а з нею геть вже зійдемо на пси.</p>
<p>Та й те сказати – що вона співає?<br />
Сама собі видумує слова.<br />
Таких дівок на світі не буває,<br />
хіба для цього дівці голова?</p>
<p>Які там “Засвіт встали козаченьки”?<br />
А цілий полк співає. Дивина.<br />
Це щось для дівки, сину, височенько.<br />
Не вірю, щоб складала це вона.</p>
<p>Бо людські, сину, невістки і дочки<br />
співали зроду, сину, і тепер:<br />
“Посіяла огірочки”<br />
та “Натіпала конопель”,<br />
“Йшли корови із діброви”,<br />
“Нащо мені чорні брови”, –<br />
а про любов, походи і лабети –<br />
на це дівкам не вчеплено кебети.</p>
<p>Я поки міг, то якось відгризався.<br />
А в неї ж, знаєш, не язик – жало.<br />
Що я намучивсь, що я натерзався!<br />
А потім здався, ради не було!</p>
<p>Душа розм’якла якось, заморилась,<br />
хоч коники ліпи, як з м’якуша.<br />
До всього звикла, із усім змирилась<br />
і від життя схотіла бариша.</p>
<p>Бо хто, як я, намучивсь на війні,<br />
тому життя підскочило в ціні.</p>
<p>А мати стогне, мати дошкуляє,<br />
що божий день пиляє та й пиляє:<br />
– От ми, Бобренки, живемо, пручаємось.<br />
А хто, Бобренки, є на світі ми?<br />
От з Вишняками як породичаємось,<br />
увійдеш в значність між людьми.<br />
І буде нам, і буде нашим внукам.<br />
Зіпхнемося, як човен з мілини.<br />
Там поля шмат, там хата закаблуком,<br />
там ступа, винокурня й два млини.</p>
<p>От бачиш, правда, бо якраз і чхнулось.<br />
Ти думаєш, стара я, не збагну?<br />
У тебе, сину, серце розчахнулось.<br />
А треба якось вибрати одна.</p>
<p>Твій батько теж… була така Ликера…<br />
він п’ятами від неї накивав.<br />
Об чім журитись? Дівка не галера.<br />
Тебе до неї Бог не прикував.</p>
<p>Це мало хто із ким ходив до гаю!<br />
Сам цар Давид жону свою отверг.<br />
Ото й не думай. Сватай собі Галю.<br />
А що хто скаже – слухай через верх.</p>
<p>…Отак щодня. Ти знаєш мою матір.<br />
Це щоб вона свого не доп’яла?<br />
Вона словами виплітала ятір<br />
та потихеньку так мене й вела:</p>
<p>– Стара я, сину. Вся обумираю.<br />
А як же ти? Чим будеш, сину, сит?<br />
Війні немає ні кінця ні краю.<br />
Життя ж коротке, звікував – і квит.</p>
<p>Послухай, сину, слово моє грішне.<br />
Чи нам за це віддячиться в раю?<br />
Чи, може, ще одне життя – розкішне –<br />
доточить Бог за праведність твою?</p>
<p>Не відкладай же, ти тепер на часі.<br />
І не катуйся, завжди так було.<br />
Тепер дівки до гарних хлопців ласі, –<br />
багато хлопців, сину, полягло.</p>
<p>У інший час посватався б ти, дзуськи.<br />
Жених у неї був би й привозний.<br />
Тепер твої всі Гальки й всі Маруськи,<br />
бо хлопець ти, нівроку, показний.</p>
<p>Я це тобі кажу не для принуки.<br />
Як хочеш, сину. Маєш розум теж.<br />
Але ж подумай, щастя йде у руки.<br />
Невже від себе щастя одіпхнеш?!</p>
<p>Якби вона сварилася, кричала,<br />
то я пустив би все там шкереберть.<br />
А то зробилась тиха, все мовчала,<br />
сорочку шила все собі на смерть.</p>
<p>Отак і сталось. Вийшов я із хати.<br />
Дядьків своїх узяв у старости.<br />
І сам не знаю, – щоб одну кохати,<br />
а другу в церкву до вінця вести!</p>
<p>Які я муки пережив пекельні!<br />
Од крику серця як я не оглух!<br />
Шкварчала совість, наче на пательня,<br />
і одганялась од зелених мух.</p>
<p>Мені, мабуть, довіку буде сниться,<br />
як я стою, не піднімаю віч.<br />
А ті свати лопочуть про куницю,<br />
а та дурепа колупає піч!</p>
<p>Як я крізь землю там не провалився?<br />
Не збив кулак об стіни об оті?!<br />
І як я потім у шинку напився,<br />
на матір крикнув вперше у житті!</p>
<p>Вона ж сидить та гладить по голівці,<br />
так тихо гладить голову мою.<br />
– Нічого, – каже, – я надійній дівці<br />
тепер тебе, мій сину, віддаю.</p>
<p>…Вже й на весілля кендюх начиняли,<br />
гусей ловили і діжу вчиняли.</p>
<p>Вже ми удвох ночуємо в коморі.<br />
Дивлюсь до ранку на холодні зорі.</p>
<p>Світає. Душно. Всипища, макітри,<br />
ліхтар мосяжний, тьмяний від комах.<br />
Три бочки меду, вісім куф селітри,<br />
та ми удвох на шльонських килимах.</p>
<p>То слава ж Богу, що боронить звичай<br />
чіпати дівку. Я ж би і не зміг.<br />
Палив мене такий великий відчай,<br />
отак би встав та й безвісті забіг!</p>
<p>Воно ж, товкуще, навіть не завважить, –<br />
пече, скубе, затовкує та смажить.<br />
Б’є в килими, неначе в тулумбаси,<br />
та промиває кишки на ковбаси.</p>
<p>А заспіває – хиже та дрібне, –<br />
мов по тарелі ложкою шкребне!</p>
<p>А якось раз приходжу, застаю –<br />
співає пісню – при мені! – твою.<br />
Про нашу греблю, про ті наші верби,<br />
про дні, що душу спомином печуть.<br />
А я збілів. А я, здається, вмер би,<br />
аби хоч раз ще голос твій почуть!</p>
<p>***</p>
<p>…І третя ніч пливе над яворами.<br />
Десь тиша Ворсклу переходить вбрід.<br />
“Вартуй! Вартуй!” – з Курилівської брами.<br />
“Вартуй! Вартуй!” – від Київських воріт.<br />
Чогось так сумно, так протягло й лунко.<br />
Стоять залиті місяцем двори.<br />
Стара Полтава, як стара чаклунка,<br />
іде із клунком темної гори.</p>
<p>Вночі мені все якось наче ближче.<br />
Пашить безсонням бідна голова.<br />
Всіх обійду. Зайду на кладовище.<br />
Там Гриць лежить. Над ним росте трава.</p>
<p>Зайду в наш двір. Постою біля хати.<br />
А що там робить моя бідна мати?<br />
Заснула, може, не закривши піч,<br />
чи теж безсонно дивиться у ніч?</p>
<p>Піду на греблю, там іще постою,<br />
погомоню до наших яворів.<br />
Нап’юся ще солодкого настою<br />
тих молодих вишневих вечорів.</p>
<p>Як тінь Саулом гнаного Давида,<br />
метнуся тихо на воді скляній, –<br />
Фесько-дозорець ходить, як сновида,<br />
в Старих Млинах, на греблі ворскляній…</p>
<p>Вдягнула ніч на вікна чорні шори.<br />
Все місто спить, суворе й мовчазне.<br />
Лише собаки стережуть комори,<br />
та ще тюремник – стереже мене.</p>
<p>Ще і в прозурку дивиться навіщось<br />
тюремний кріт, що якось не осліп.<br />
Каганчик світить, – не дай Бог повішусь,<br />
бо то ж би в ката я одбила хліб.</p>
<p>Не роздивився. Входить, приглядається,<br />
чи тут ніхто на гратах не гойдається.<br />
Провів рукою в мене по плечу.<br />
Ішов би спав, чи я куди втечу?</p>
<p>Сопе, не вірить, тупає, відходе,<br />
мов хтось його веде на повідку.<br />
І знову ніч.</p>
<p>А де мій Хо?</p>
<p>Мій Хо де?</p>
<p>Зіщулився де-небудь у кутку.</p>
<p>Іди сюди. Посидимо до ранку.<br />
Яку залізну маємо фіранку!<br />
Це, бачиш, доля виткала для нас.<br />
А ніч стоїть, немов іконостас.</p>
<p>Біжить-біжить, чаряпкається вгору.<br />
Цок-цок по стінах, вгору, вгору, вниз.<br />
…Шматочок неба і шматочок двору…<br />
…І Хо на гратах хвостиком завис…</p>
<p>…Десь вітер гонить хмари пелехаті.<br />
Яка страшна задуха в цій норі!<br />
Там, під горою, в посмутнілій хаті,<br />
стоїть труна… а там, на тій горі…</p>
<p>І пізнє літо… снопики на нивці…<br />
гукає мати… бігає хлоп’я…<br />
А там, у гробі… Чи усі убивці<br />
там тяжко задихаються, як я?</p>
<p>О господи, його вже й поховали.<br />
Йому вже всі зозулі відкували.<br />
Я сплутала… у п’ятницю… тоді…<br />
коли я ще стояла на суді…<br />
його везли… мене вели…<br />
якась труна… якісь воли…<br />
а хтось подав мені води…<br />
а я не знала, хто, куди…</p>
<p>А може, я і справді вже причинна?<br />
Помер мій Гриць з відкритими очима.<br />
То ж він мене і мертвий виглядав.<br />
І, одстраждавши, знов, мабуть, страждав.<br />
Бо він же тут лишив мене одну.<br />
Я йду. Я скоро. Я наздожену.</p>
<p>Десь, може, там зустрінемося ми.<br />
Не буде рук – обнімемось крильми.</p>
<p>***</p>
<p>…Остатній день.</p>
<p>Прийшов священник.</p>
<p>– Отче!</p>
<p>Зніміть з душі цей безнемірний біль! –</p>
<p>Йому людина дивиться у очі,<br />
а він її під цю єпітрахіль.</p>
<p>– Покайся, – каже. – Стежкою гордині<br />
тебе ведуть соблазни суєти.<br />
Од Бога так положено людині<br />
долиною смиренія іти.</p>
<p>Покаялась. Прощення попрохала<br />
за те, що дуже грішною була:<br />
одного разу матері збрехала,<br />
одній сусідці сіль не віддала.</p>
<p>А що скажу?!</p>
<p>Свою пригаслу душу</p>
<p>чи донесу, як свічечку на Страсть?<br />
Бог знає все. А батюшці байдуже.<br />
Хіба він правду Богу передасть?</p>
<p>Пошепотів, як знахарка над раною,<br />
молитвою вуста поворушив.<br />
І властію, од Бого йому даною,<br />
спасибі, одпустив і розгрішив.</p>
<p>Скрегоче засув кованих дверей.<br />
Пішов собі достойний ієрей.</p>
<p>…Десь тихо жаби кумкають з болота.<br />
Лягла на мур вечірня позолота.<br />
Прощальний промінь блиснув на стіні.<br />
І сонце, сонце – як жива істота,<br />
єдина, що всміхається мені!</p>
<p>Я завтра, сонце, буду умирати.<br />
Я перейшла вже смертницьку межу.<br />
Спасибі, сонце, ти прийшло крізь грати.<br />
Я лиш тобі всю правду розкажу.</p>
<p>Не помста це була, не божевілля.<br />
Людина спроста ближнього не вб’є.<br />
Я не труїла. Те прокляте зілля<br />
він випив сам. Воно було моє.</p>
<p>Я ту отруту з розпачу зібрала.<br />
Я змалку знаю, де яке зело.<br />
Мені це ще од баби перейшло, –<br />
її вважала відьмою Полтава.</p>
<p>У неї котик був, як чортеня,<br />
і чорна доля з чорними очима.<br />
Цілюще зілля, отруї, дання, –<br />
все знала баба. І мене навчила.</p>
<p>Я наварила м’яти, драголюбу.<br />
Не пособило. Наварила ще.<br />
Вже скоро день, що їм іти до шлюбу,<br />
мене ж пече всередині, пече!</p>
<p>“Болить моя головонька від самого чола:<br />
не бачила миленького ні тепер, ні вчора”, –<br />
отак собі заспіваю, наче й не журюся.<br />
“А як вийду за ворота, од вітру валюся”.<br />
Любилися ж, кохалися, як голубів пара!<br />
“Не дай Боже розійтися,</p>
<p>як чорная хмара”…</p>
<p>А найстрашніше, що пече, як жога,<br />
перевертає душу від жалю:<br />
невірного, брехливого, чужого,<br />
огидного, – а я ж його люблю!</p>
<p>“У неділю рано зілля копала…<br />
А у понеділок переполоскала…”<br />
Порятуй від болю, смертонько ласкава!</p>
<p>А вже Бобренки з тим усім не крились.<br />
Не встигла їм душа й почервоніть.<br />
Я зроду не співала на два криласи,<br />
мені було це важко зрозуміть.</p>
<p>Якісь у нього появились друзі,<br />
Семен Капканчик і Ромашко Струк.<br />
Один хоч був десь у Великім Лузі,<br />
а другий зброї і не брав до рук.</p>
<p>Десь перебув, десь нишком пересидів,<br />
на пасіці чи, може, в лободі.<br />
Ніхто його в походах і не видів,<br />
оце аж зараз виліз на суді.</p>
<p>Було, ідуть, – Ромашко зарегоче,<br />
Капканчик шапку зіб’є набакир.<br />
Мовляв, чого там, діло парубоче,<br />
усі дівчата на один копил.</p>
<p>Уже й мене зустріти не боялись,<br />
ішли туди, проз Задихальний Яр.<br />
Який жених, такі його й бояри.<br />
Бодай би вік не бачить цих бояр.</p>
<p>…Вже й воду брала з іншої криниці,<br />
а вже й не знала, де себе подіть.<br />
Дівчата потягли на вечорниці,<br />
то я й пішла, щоб дома не сидіть.<br />
Вони собі жартують з парубками,<br />
а я сиджу, самотня, при стіні.<br />
Пряду куделю. Не зберусь думками.<br />
В мені умерли всі мої пісні.<br />
Вони ж співають про якусь кирею,<br />
про те, що хтось когось занапастив.<br />
Я оступіла: Гриць прийшов із нею.<br />
Мене побачив – очі опустив.</p>
<p>Враз поповзли на вилицях рум’янці.<br />
Очима більше не стрічались ми.<br />
Він танцював із Галею, і в танці<br />
мов щось топтав і нищів чобітьми.<br />
Воно було на танець і не схоже,<br />
ті корчі мук у синім кунтуші.<br />
Аж хтось тобі сказав:</p>
<p>– А не дай Боже</p>
<p>так танцювать навиворіт душі!</p>
<p>Мінились тіні на чолі блідому.<br />
Кресав гопак вогонь з-під підошов.<br />
Я тихо вийшла. І пішла додому.<br />
Не бачив Гриць. Навприсядки пішов.</p>
<p>…Мені всю ніч в очах це маячіло.<br />
А після тих проклятих вечорниць<br />
пройшло два дні, вже добре споночіло,<br />
аж, Боже мій! – заходить в хату Гриць.</p>
<p>Якийсь чудний, запалені повіки,<br />
пригаслі очі, під очима бриж.<br />
Марусю! – каже. – Я прийшов навіки.<br />
Я на коліна стану, ти простиш?</p>
<p>– Я найдорожчі сплакала літа.<br />
Чого вернувся до моєї хати?<br />
Ми ж розлучились… Матінко свята!<br />
Чи я ж тебе примушую кохати?!</p>
<p>Коли своїм коханням поступився<br />
заради грошей і багацьких нив,<br />
чи ти тоді од мене одступився,<br />
чи сам себе навіки одманив?</p>
<p>– Себе, Марусю. Не дивись вороже.<br />
Мені ті дні повік не одболять.<br />
Тут двоє матерів, твоя і Божа.<br />
Хай нас на шлюб вони благословлять.</p>
<p>Людей накличем, зробим перепросини,<br />
щоб знали всі, хто чеше язиком.<br />
Марусю, чуєш, зараз, ще до осени,<br />
поберемось та й вступимо в закон.</p>
<p>А мати – з дому. Плачуть, затинаються<br />
і говорить не хочуть ні про що.<br />
А мати кажуть: – Руки не здіймаються.<br />
Іди туди, ізвідки ти прийшов!</p>
<p>– Я зрадив, так.</p>
<p>Але це біль чи злочин?</p>
<p>Скажу всю правду, ми тепер одні.<br />
Кому з нас гірше? Я одводжу очі,<br />
а ти у вічі дивишся мені.</p>
<p>Я мучуся. Я сам собі шуліка.<br />
Є щось в мені так наче не моє.<br />
Немов живе в мені два чоловіка,<br />
і хтось когось в мені не впізнає.</p>
<p>І що найтяжче: мука ж моя марна,<br />
бо зрада – діло темне і брудне.<br />
А ти – це ти.</p>
<p>Ти і в стражданні гарна.</p>
<p>Ти можеш навіть пожаліть мене.</p>
<p>Або сказати: що хотів, те й маєш.<br />
Мене вже, віриш, кидає вві сні.<br />
Тобі то добре, ти цього не знаєш.<br />
У тебе й мука піде у пісні.</p>
<p>Тобі дано і вірити, й кохати.<br />
А що мені? Які такі куші?!<br />
Нелегко, кажуть, жити на дві хати.<br />
А ще нелегше – жить на дві душі!</p>
<p>Відступник я. Нікчемний я і ниций.<br />
Але ти любиш і тому прости.<br />
Життя – така велика ковзаниця.<br />
Кому вдалось, не падавши, пройти?</p>
<p>Він говорив, і відбувалось диво.<br />
Він зраду якось так перетворив,<br />
так говорив беззахисно й правдиво, –<br />
неначе він про подвиг говорив.</p>
<p>А я стояла як сліпа від сліз.<br />
Душа марніла, як зів’яле клечання.<br />
Хоч би мені хто</p>
<p>жменьку землі</p>
<p>з могили його приніс…</p>
<p>натертися проти серця… може б, трохи полегшало.</p>
<p>Він взяв мене за плечі, звав єдиною.<br />
Щось говорив про долю, про борги.<br />
Що там, під Дубно, він ще був людиною,<br />
а тут він сам з собою вороги.<br />
Що Галя – гуска, що й по ній це видно.<br />
І все. І годі. – Я од неї втік.<br />
А може, й правду кажуть, що ти відьма,<br />
приворожила – і пропав навік.<br />
Бо що б мене інакше так палило,<br />
чого ж я так страждаю і борюсь?<br />
Куди б мене і житті не прихилило,<br />
а все одно до тебе я вернусь.</p>
<p>Ти ж ніч моя і світло моє денне!<br />
Вже тут брехать, – який мені хосен?<br />
Прости за все, воно таке буденне.<br />
А я ж не можу без твоїх пісень!</p>
<p>Коли я там і говорив, і клявся,<br />
я знав одне: збрешу – не помилюсь.<br />
Як хочеш знати, – так, я їм продався,<br />
але в душі на тебе я молюсь!</p>
<p>Тоді я двері відчинила в ніч.<br />
Він ще й не встиг збагнути, в чому річ,<br />
як я сказала:</p>
<p>– Йди собі, іди! –</p>
<p>А він сказав:</p>
<p>– Мені ж нема куди.</p>
<p>– Іди до неї. Будеш між панами.<br />
А я за тебе, Грицю, не піду.<br />
Це ж цілий вік стоятиме між нами.<br />
А з чого ж, Грицю, пісню я складу?!</p>
<p>…Лежала тінь від столу і до печі.<br />
Лампадка тріпотіла в божнику.<br />
А він сидів, зіщуливши ті плечі<br />
і звісивши ту голову тяжку.</p>
<p>“Як не хочеш, моє серце,<br />
Дружиною бути,<br />
То дай мені таке зілля,<br />
Щоб тебе забути.</p>
<p>Буду пити через силу,<br />
Краплі не упущу.<br />
Тоді я тебе забуду,<br />
Як очі заплющу…”</p>
<p>Торкнувся шклянки білими вустами.<br />
Повільно пив. І випив. І погас.<br />
Ой сонце, сонце, промінь твій останній!<br />
Оце і є вся правдонька про нас.</p>
<p>А потім в суд щодня мене водили.<br />
А судді були добрі й не дурні.<br />
Вони мене по совісті судили,<br />
найлегшу кару вибрали мені.</p>
<p>Чого було так довго мудрувати<br />
І вивертать параграфи статтям?<br />
Було ж одразу присудить до страти.<br />
Найтяжча кара звалася життям.</p>
<p>Ведіть, карайте, вішайте злочинну!<br />
То я хоч там, хоч там уже спочину.</p>
<p>Хоч там уже дихну на повні груди,<br />
побачу зблизька Господа хоч раз.<br />
Так буде краще. Важко було, люди,<br />
і вам зі мною, і мені між вас.</p>
<p>– Куди ти хочеш, в пекло чи у рай?<br />
– Туди, де батько, де Чурай.</p>
<p>***</p>
<p>…Тюремник вніс у вузлику одежу,<br />
щоб я на завтра в чисте одяглась.<br />
Яке намисто гарне, – хоч подержу,<br />
це ще од баби пам’ять збереглась.<br />
Воно, либонь, якесь чи не турецьке.<br />
Таке червоне – аж на мене жаль.<br />
Чаклунське, кажуть: інеєм береться,<br />
коли людину укидає в жар.</p>
<p>Могла б я одягти і сірячину.<br />
Під зашморгом усе вже до лиця.<br />
А мати вклала білу сорочину<br />
і чоботи, узяті від шевця.<br />
Черчату плахту ще й якісь прикраси.<br />
Червону крайку в смужки золоті…<br />
Аякже, смерть усе-таки це празник,<br />
який буває тільки раз в житті.</p>
<p>***</p>

<div></div>