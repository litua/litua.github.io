<strong>Павло Мовчан – Хвала звуку </strong>
<p>Куди спішити дереву чи квітці?<br />
Підносить зріст угору, наче східці,<br />
насіння слів і захвату пилок<br />
на висоту довершених думок.<br />
Лускою риба пломінь віддзеркалить,<br />
щоб ми, йдучи, ніде не спотикались,<br />
аби усі від надміру чуття<br />
не перейшли на лінію життя.<br />
Любов’ю перевищуючи розум,<br />
в очах замкнувши непотрібні сльози,<br />
ми слухали, як золота струна<br />
пронизує свідомість аж до дна.<br />
О благовісний звук в союзі з хвилюванням,<br />
проймаєш дух протяжним величанням,<br />
і нас, любов’ю сповнивши, зігрітих,<br />
ти об’єднав рівновеликим світом.<br />
І, трудячи несхилені коліна,<br />
ми піднімались вгору. Звуків піна<br />
росла, росла, бо звабний звук бринів<br />
на сонцем позолоченій струні.</p>

<div>




</div>

<p>***</p>

<div></div>