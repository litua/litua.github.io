<strong>Павло Мовчан – “Зелений луг, веселий пух…” </strong>
<p>Зелений луг, веселий пух<br />
і біла конюшина.<br />
І котиться луна за пруг —<br />
вишнева намистина.<br />
Не наступай на трійчаки,<br />
на ці рослини щирі —<br />
з-під ніг сполохані квітки<br />
летять в осінній вирій.<br />
Збезважся, виструнчись і ти,<br />
візьми трой-зілля в пучки,<br />
услідно і собі лети<br />
над лугом однозвучним.<br />
Над шляхом, що глухим піском<br />
прикинувся з учора,<br />
де спокій виріс шулячком<br />
на стебельці прозорім.<br />
Лети, не згадуй про слова<br />
та імені не згадуй…<br />
І відведи на день, на два<br />
початок листопаду.</p>

<div>




</div>

<p>***</p>

<div></div>