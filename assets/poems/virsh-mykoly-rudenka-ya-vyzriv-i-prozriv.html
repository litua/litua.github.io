<strong>Микола Руденко – Я визрів і прозрів…</strong>
<p>Я визрів і прозрів — мені нема неволі<br />
І слово не вмира на зімкнутих вустах.<br />
Душа моя живе, неначе вітер в полі, —<br />
Крилатим немовлям шугає по світах.</p>

<div>




</div>

<p>Я бачу крізь сонця — я так далеко бачу,<br />
Що байдуже мені до всіх моїх скорбот.<br />
У горі не стогну, в розпуці не заплачу<br />
І скреготом зубів не закривавлю рот.</p>
<p>Я страх відкинув геть, байдужий став до болів.<br />
У грудях миготять зірниці потайні.<br />
Колись я в світі жив. Тепер, позбувшись волі,<br />
Я цілим світом став…<br />
І світ живе в мені.</p>
<p><em>13.02.1977</em></p>

<div></div>