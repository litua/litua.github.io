<strong>Павло Мовчан – Шипшини кущ </strong>
<p>Все висохло, все одмінилось в глину.<br />
Улігся порох літній на стежині.<br />
У камінців посохли корінці,<br />
сухий ручай запікся на щоці.</p>
<p>І тінь руда, мов курявна ганчірка,<br />
волочиться онучею з узгірка.<br />
Все вижухло, аж навіть погляд в’яне…<br />
Колись тут, кажуть, був намет султана.</p>

<div>




</div>

<p>Його сушив тоді, напевно, нуд,<br />
як і мене, самітного, отут,<br />
де стала швидко потертю трава<br />
і глина заніміла нежива…</p>
<p>Побачив тріщину у себе на долонях —<br />
крізь них вже видно ягоди червоні:<br />
шипшина хижа кіби розпустила —<br />
чиє вона вночі терзала тіло?</p>
<p>І заболіли, защеміли рани,<br />
бо в тім кущі я упізнав султана.</p>
<p>***</p>

<div></div>