<strong>Кацай Олексій – Я жив, як усі…</strong>
<p>Я жив як усі і багном сьогодення не гребав<br />
рослинно по вуха захряснувши в ньому бо знав що<br />
дерева вростають корінням у землю та гіллям у небо<br />
й дороги понука гостріш відчувається в хащах</p>
<p>Я жив як усі у блюзнірство традицій по рота улізши<br />
і спостерігав здерши разом з лицем очі із голови<br />
як віра руйнує матерію в душі сузір’я зліпивши<br />
але не стає невмирущість амеби безсмертям людви</p>

<div>




</div>

<p>Я жив як усі у рутині руїн по коліна<br />
і всесвіту куля чорнюща котилась в нікуди<br />
колесами вбита планета Земля оберталась невпинно<br />
привчившись природньо сприймати усі неприродні облуди</p>
<p>Я жив як усі ми у бовтанці гасел і закликів шало<br />
вчепившися в дзигі розжарені оскаженілих галактик<br />
і лиш одна гадка мене на тих дисках тримала<br />
що кожна людина то є все ж не підсумок — натяк.</p>

<div></div>