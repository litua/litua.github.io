<strong>Микола Руденко – Сосни — колони собору…</strong>
<p>Сосни — колони собору,<br />
Небо — розписана баня.<br />
В білій безмовності бору<br />
Дятла ритмічне длубання.</p>
<p>Дятел — як попик, що носом<br />
Мудрість длубає церковну.<br />
Сонце освітленням косим<br />
Схожість довершує повну.</p>

<div>




</div>

<p>Дятле! Молитви не треба<br />
Із крижаного Синаю.<br />
Сам я під банею неба<br />
Вищу премудрість пізнаю.</p>
<p>Засіб длубання простого<br />
Між сніговими дарами<br />
Не розповість, що святого<br />
Є у зимовому храмі.</p>

<div></div>