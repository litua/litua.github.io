<strong>Василь Симоненко – Герострат</strong>
<p>Нащо мене засуджено до страти?<br />
Нікчемні люди, ваш нікчемний суд<br />
Не обезглавив слави Герострата —<br />
Я єсьм живий, і я творю свій труд!</p>
<p>Забуті зодчі, мулярі забуті,<br />
І прахом взято скульптора ім’я.<br />
На попелі їх дум встаю, із каламуті,<br />
Іду у всесвіт і в безсмертя я.</p>
<p>Кляніть мене, кривіться від огиди,<br />
Несіть мені прокльони і плювки —<br />
Вже чорна слава вбивці Артеміди<br />
Мені під ноги кинула віки!</p>

<div>




</div>

<p>Ви всі — ніщо. Ваш труд, і ваші болі,<br />
І ваші мрії — порох все і тлін!<br />
Над вами — я. Вулкан моєї долі<br />
Веде мене крізь хаос поколінь.</p>
<p>Над світом галасливим і патлатим,<br />
Що чварами гуде і клекотить,<br />
Затис я в жмені божевільний атом,<br />
І слава мені груди лоскотить.</p>
<p>Творіть красу! Дерзайте і не спіте!<br />
Та пам’ятайте, що над вами — я,<br />
Готовий все убити і спалити,<br />
Щоб обезсмертити своє ім’я.</p>

<div></div>