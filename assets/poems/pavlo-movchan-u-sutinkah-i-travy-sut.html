<strong>Павло Мовчан – “У сутінках і трави сутеніли…” </strong>
<p>У сутінках і трави сутеніли,<br />
і олово важке несла ріка,<br />
лиш рушники на цвинтарі біліли,<br />
затиснуті хрестами в кулаках.<br />
Ніде ніхто. Нікому. Тиха тиша.<br />
Густіше сутінь, і густіша кров,<br />
і замість тебе мов хтось інший дише,<br />
рукою водить: скрип-поскрип перо.<br />
Напише «сутінь», згодом перекреслить,<br />
чи виправить на інше слово «день»,<br />
чи слово «ніч» напише разів десять,<br />
й кружечками, як вуглем, обведе…<br />
А ніч ішла, осяжиста, повільна,<br />
і проступала в літерах смола,<br />
і рухом дужим, порухом свавільним<br />
приклеювала руку до чола.<br />
І стежив ти, як всі слова зливались,<br />
як чорна пляма ширилась, росла,<br />
мов тінь руки чиєїсь шестипало,<br />
й папір заливши, капала з стола…<br />
І рвучко встати ти не зважив духу,<br />
сидів, як прикипілий до стільця,<br />
і всім єством заціпенілим слухав,<br />
як, мов смола, кров капле без кінця.</p>

<div>




</div>

<p>***</p>

<div></div>