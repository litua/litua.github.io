Ірина Саковець – Розмахнулася мантія втечі…<p>Розмахнулася мантія втечі:<br />
день зібрався і… відійшов.<br />
Одягає пронизливий вечір<br />
голі плечі в холодний шовк.<br />
Відгоріло картинно багаття,<br />
і не віє м’яким теплом<br />
від колекції срібних агатів<br />
під осінньо-небесним склом.</p>
<p>І мовчати, мовчати, мовчати…<br />
В грудях тиша, немов свинець.<br />
Без упину шукати початок<br />
там, де порвано, де – кінець.<br />
Увіходжу в німий передпокій,<br />
тільки в ньому тебе нема,<br />
та якийсь несподіваний спокій<br />
пригортається й обійма…</p>

<div>




</div>

<p>автор: <a href="http://onlyart.org.ua/?page_id=44280"><strong>Ірина Саковець</strong></a></p>
<p></p>

<div></div>