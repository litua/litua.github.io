<strong>Павло Мовчан – Малюнок в Софіївському соборі </strong>
<p>У воді віддзеркалений косить косар:<br />
тне воду золочена криця —<br />
лягає покосом не хвиля, а жар,<br />
літає не ворон — жар-птиця.<br />
А золота в небі! Ще більше в воді,<br />
горять свіжо хмари відлиті.<br />
І світ, мов горнило, де й ти змолодів,<br />
і книга життя не відкрита…<br />
Високий, ставний і обличчям — святий,<br />
натхненний, і німб палахкоче,<br />
звивається меч у руці золотий,<br />
сичить у ногах потороччя.<br />
Ще буде попереду в тебе і мідь,<br />
і золото стане залізом,<br />
і буде ще стільки іржавих століть,<br />
хоч нині косою обрізуй.<br />
Ще буде і буде, а зараз — ясінь!<br />
І час не почавсь ні для кого.<br />
Та тільки косар за тобою, як тінь,<br />
іде і підкошує ноги.<br />
По п’ятах твоїх вже ось-ось черконе<br />
гадюча коса семижала,<br />
і слово забуте твоє рятівне<br />
у горлі залите металом.<br />
І замість меча у руці іван-чай,<br />
і подив морозить повіки,<br />
та з жил перетятих тече молочай,<br />
і рот розчахнувся навіки.</p>

<div>




</div>

<p>***</p>

<div></div>