<strong>Руданський Степан – Запорожці у короля</strong>
<p>Приїхали запорожці,<br />
Короля вітають,<br />
Король просить їх сідати,<br />
Козаки сідають.</p>
<p>Сидять собі. В них жупани<br />
Все кармазинові,<br />
І самі такі храбренні,<br />
Вуса прездорові.</p>
<p>Задивились на ті вуса<br />
Ляхи-мосціпани.<br />
«Що б їм, — кажуть, — дати їсти?<br />
Даймо їм сметани!»</p>

<div>




</div>

<p>Поставили їм сметани,<br />
Їсти припрошають,<br />
Але наші запорожці<br />
Разом відмовляють:</p>
<p>«Славная у вас сметана…<br />
Тілько вибачайте,<br />
А перше нам, запорожцям,<br />
Щільник меду дайте!»</p>
<p>Дали й меду запорожцям…<br />
Вони як поїли,<br />
Так ті вуса прездорові<br />
Вгору й завертіли.</p>
<p>Тоді й кажуть королеві:<br />
«А що, ясний пане!<br />
Нехай тепер запорожцям<br />
Подають сметани!»</p>

<div></div>