<strong>Володимир Сосюра – Рідна мова</strong>
<p>Вивчайте, любіть свою мову,<br />
як світлу Вітчизну любіть,<br />
як стягів красу малинову,<br />
як рідного неба блакить.</p>
<p>Нехай в твоїм серці любові<br />
не згасне священний вогонь,<br />
як вперше промовлене слово<br />
на мові народу свого.</p>
<p>Як сонця безсмертного коло,<br />
що кресить у небі путі,<br />
любіть свою мову й ніколи<br />
її не забудьте в житті</p>

<div>




</div>

<p>Ми з нею відомі усюди,<br />
усе в ній, що треба нам, є,<br />
а хто свою мову забуде,<br />
той серце забуде своє.</p>
<p>Вона, як зоря пурпурова,<br />
що сяє з небесних висот,<br />
і там, де звучить рідна мова,<br />
живе український народ.</p>
<p>Народ наш, трудар наш і воїн,<br />
що тьму подолав у бою.<br />
І той лиш пошани достоїн,<br />
хто мову шанує свою.</p>

<div></div>