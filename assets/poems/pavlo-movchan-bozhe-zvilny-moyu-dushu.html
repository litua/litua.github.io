<strong>Павло Мовчан – “Боже! Звільни мою душу від муки…” </strong>
<p>Боже! Звільни мою душу від муки,<br />
гуми не треба на мене вдягать!<br />
Вік опановую волі науку:<br />
розум вже втратив… знайшов благодать…</p>
<p>І на кону на життєвому граю,<br />
вільний від себе, від слуху — крикун:<br />
аж до нестями руками махаю,<br />
криком волаю: — Я-а… ві-і-ічний двигу-у-ун…</p>
<p>Вільний від правил громадських життєвих,<br />
вільний від правди, та не брехні…<br />
Гумовий одяг і ґрати сталеві<br />
не пропонуй — їх не треба мені-і-і-і…</p>

<div>




</div>

<p>Вибрав я сам собі роль ідіота,<br />
аби кивати, в долоні плескать,<br />
і посміхатись завжди криворото —<br />
усміх присох, мов дрібненька луска…</p>
<p>Чую за спиною: — Він ненормальний,<br />
правду питає, мережить вірші… —<br />
Бачу себе у відбитках дзеркальних,<br />
та не знаходжу відбитків душі…</p>
<p>Боже! Так тісно на білому світі,<br />
нуриш свідомість у безвість на дно…<br />
Гумове витисло з мене повітря<br />
душу — до краплі — давно… ой давно…</p>
<p>***</p>

<div></div>