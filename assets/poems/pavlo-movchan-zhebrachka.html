<strong>Павло Мовчан – Жебрачка </strong>
<p>Листок підсвічує листка<br />
скляним крапластим литим світлом…<br />
Яка торкає їх рука?<br />
Хто дмухає на них сирітно?</p>
<p>Незримий дух з тамтого боку<br />
листату ряску продува…<br />
Холодить протягом неспокій,<br />
коли зужиті вже слова<br />
спливають з глибини потоку,<br />
щоб свідчить — пам’ять ще жива…</p>
<p>Наприклад, «голод» — і незгасне<br />
скресне обличчя жінки враз,<br />
що, кажуть, з’їла діток власних<br />
у той братеролюбний час…</p>
<p>Воно мене лякає й досі<br />
звичайністю очей і кіс…<br />
…Ця жінка дітям хліба просить…<br />
А мати мимрить щось під ніс<br />
і хреститься: «Свят, свят з тобою», —<br />
і закрива нас пеленою,<br />
щоб ми не бачили її…<br />
—Прісні листки… давлюсь травою…<br />
Десь забарились гостії…<br />
О як же нудко… дайте солі…<br />
А ваші дітки, хоч їх ї… —<br />
Ми ж в материнському подолі<br />
залишилися, мов вустюки…</p>

<div>




</div>

<p>І видно руку кощувату,<br />
що тремко тягнеться до нас,<br />
мукичку в неї сипле мати —<br />
пороша біла піднялась…</p>
<p>Побачив янголів крізь неї<br />
чи душі діточок дрібних,<br />
тих з’їдених та убієнних,<br />
яких побачити не встиг…</p>
<p>Вони довкола кружеляли<br />
тієї жінки, наче рій,<br />
і розверзалися провали<br />
над людоїдкою вгорі…</p>
<p>І протягом пекло холодним,<br />
і гострий вітер скальп стинав,<br />
і липовий листок безодню<br />
розкриту протягом латав…</p>
<p>***</p>

<div></div>