<strong>Бажан Микола – Пильніше й глибше вдуматися в себе…</strong>
<p>Пильніше й глибше вдуматися в себе…<br />
Ти звівся й стверд у лютій боротьбі,<br />
З кісток і тріщин викладений склепе,<br />
Маленький космос скривши у собі.<br />
Там в’ються смерчі крихітних галактик,<br />
Двигтять рої движких мікро-плеяд.<br />
Там кожен образ, світла й світу клаптик,<br />
Вкладається у нерозривний лад.<br />
Чи на космічні сфери справді схожі<br />
Півкулі ці, вражаюче малі?<br />
Чи просто плазми згущення? Чи, може,<br />
Мініатюрна копія Землі,<br />
Де все сплелось в доладнім переході:<br />
Ключі артерій, темні стоки вен,<br />
Грузька дрягва клітин, яка на споді<br />
Таїть росток — свій незбагненний ген?<br />
Безкрайність барв, речей, понять і тонів,<br />
В тільця клітин впресована, стає<br />
Мільярдами й мільярдами нейронів,<br />
Що в блискавках стрибків і перегонів<br />
Могуття випробовують своє.<br />
Спалахують. Здригаються. Іскряться.<br />
Контакт. Контакт. Б’є блискавиця вмить.<br />
Це їх гроза. Це їх розряд і праця.<br />
Це їх снаги енергетична сіть.<br />
Як струм, тече в перервчастій напрузі<br />
Коротких, гострих імпульсів стяга.<br />
На противенств пекучому курцшлюзі<br />
Тріпоче мислі вольтова дуга.<br />
Безодня мозку — як світів безодня.<br />
Жахаючись, над глибом їх стаєш,<br />
Бо в них така природня й надприродня,<br />
Недосягненна таїна безмеж.<br />
Тремка, драглиста, сіра мішанина<br />
Заліза, сірки, фосфору, води.<br />
Вона і є оте, що звем — людина,<br />
В ній всі людські пориви і труди,<br />
Тріумфи, біди, перемоги, болі,<br />
Піднесення, тривоги, втрати всі,<br />
Любові ніжність, і суворість волі,<br />
І все життя у творчості й красі.<br />
Хвилястий трепет корок і підкорок.<br />
Мигтливий код вмикань і вимикань.<br />
Ще глибше в себе, здивувавшись, глянь, —<br />
А потім що? А потім… Бідний Йорик!</p>

<div>




</div>

<p><em>1976</em></p>

<div></div>