<strong>Максим Рильський – У горах, серед каменю й снігів…</strong>
<p>У горах, серед каменю й снігів,<br />
Де слід людини око бачить рідко,<br />
Малюєтся на синім небі чітко<br />
Мислівська хатка, притулок орлів.</p>
<p>Огорне скелі снігова намітка,<br />
В проваллях загуркоче Божий гнів, —<br />
Ми сидимо, пильнуєм шашликів,<br />
У шахи граєм і п’ємо нешвидко.</p>

<div>




</div>

<p>Колись, як Байрон гордий оповів,<br />
В такій же хаті Манфред відпочив,<br />
Щоб знов на прю із фатумом устати.</p>
<p>Так ми, — як день розквітне молодий, —<br />
Підем зі смертю в шахи погуляти,<br />
Ступаючи по стежці кам’яній.</p>
<p><em>1922</em></p>

<div></div>