<strong>Тарас Шевченко – І широкую долину</strong>
<p>І широкую долину,<br />
І високую могилу,<br />
І вечернюю годину,<br />
І що снилось-говорилось,<br />
Не забуду я.</p>

<div>




</div>

<p>Та що з того? Не побрались,<br />
Розійшлися, мов не знались.<br />
А тим часом дорогії<br />
Літа тії молодії<br />
Марне пронеслись.</p>
<p>Помарніли ми обоє —<br />
Я в неволі, ти вдовою,<br />
Не живем, а тілько ходим<br />
Та згадуєм тії годи,<br />
Як жили колись.</p>
<p><em>[Друга половина 1848, Косарал]</em></p>

<div></div>