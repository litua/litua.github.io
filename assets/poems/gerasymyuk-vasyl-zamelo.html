<strong>Герасим’юк Василь – Замело…</strong>
<p>Бродиш, коли Грегіт замело, п’єш каву,<br />
коли впали сніги на плечі й нові падуть.<br />
Слова живого не випустиш,<br />
гейби з хати під Греготом –<br />
ховайся в собі – плаї замело – не виходь –<br />
Грегіт замело – не зійти з гори. Сиди.<br />
І слухай, як старіє старець, як відходить…<br />
Обмивають свої, в труну кладуть, не плаче ніхто.<br />
Не знести з гори – плаї замело.<br />
Ховають під лавицю.<br />
Не випустять з хати. Сидять при вікні:<br />
“А чия то йде? Куди іде? Як убрана?”<br />
Хтось ночі і дні рахує тобі, ломиться в двері:<br />
“Хто умер? Хто у труні?<br />
Та хоч свічку йому, – кричить, – запаліть!”<br />
Відкажуть: “А хіба він пише?<br />
Хай підожде. Сніги зійдуть.<br />
Хай почекає. Знесемо”.</p>

<div></div>