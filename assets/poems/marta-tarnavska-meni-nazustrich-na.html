<strong>Марта Тарнавська – “Мені назустріч над вечірнім морем…” </strong>
<p>Мені назустріч над вечірнім морем<br />
примчався вітер, пристрасний і хижий.<br />
Під ноги хвиля стелиться в покорі<br />
і біла піна стопи ніжно лиже.</p>
<p>Поклав на море місяць білу смугу —<br />
це шлях для всіх, кому у серці тісно,<br />
а я топлю в морському шумі тугу,<br />
і губиться в морському шумі пісня.</p>

<div>




</div>

<p>Знаки людей на пісковому пляжі<br />
припливом змазують невтомні води.<br />
Над ранком лиш письмо слідів розкаже<br />
про мев морських вечірні хороводи.</p>
<p>На обрії стоїть, мов привид, човен.<br />
(Рибалки, мабуть, закладають сіті.)<br />
Цілунок пристрасного моря повен<br />
несе мені морський коханець — вітер.</p>
<p>1957</p>

<div></div>