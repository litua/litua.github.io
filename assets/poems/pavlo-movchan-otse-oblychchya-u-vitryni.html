<strong>Павло Мовчан – “Оце обличчя у вітрині…” </strong>
<p>Оце обличчя у вітрині<br />
належить не мені віднині…<br />
Хіба отой шарпак — то я?<br />
Обличчя скресло, зір зів’яв —<br />
в стручечку губ ні квасолини…<br />
Бо ліплений з пісної глини —<br />
обсунувсь на дощах, звітрів;<br />
на тім’ї в’ялі волосини…<br />
і тінь не відпускає ніг.<br />
Та що казать? Коли мовчання<br />
правдиве свідчення останнє,<br />
слух реагує на слова:<br />
«Раз-два… раз-два…»<br />
А очі.. Що я бачу ними?<br />
Як йдуть провулками старими<br />
такі ж точнісінькі, як я.<br />
І смиче їх за нитку диму,<br />
скажи мені, рука чия?<br />
І за чиїм я повелінням,<br />
своє міняючи одіння,<br />
дивлюсь незмигно та сміюсь.<br />
І не сумління, а терпіння<br />
у мене, — з ним міцний союз.<br />
Не здерти маски м’язової,<br />
що формувалась для героя,<br />
та ж я зісподу — боягуз.<br />
Боюсь пересудів та кпинів,<br />
поважності ні на краплину.<br />
Пісна пересихає глина,<br />
торкне хтось раптом — розвалюсь.</p>

<div>




</div>

<p>***</p>

<div></div>