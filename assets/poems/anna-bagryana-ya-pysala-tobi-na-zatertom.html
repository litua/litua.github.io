Анна Багряна – Я писала тобі на затертому вічністю камені…<p>Я писала тобі на затертому вічністю камені,<br />
Я виймала перо із чорнильних і димних небес,<br />
Я молилася снам<br />
і гукала словами сакральними,<br />
Проклинаючи ніч,<br />
проклинаючи всесвіт увесь.<br />
Як блукальник, закинутий часом і долею,<br />
Як безсмертник зі скринею мертвих імен,<br />
Я стояла з граніту,<br />
я стояла із льоду і холоду<br />
В білій магії рун,<br />
в таїні пірамід і дольмен.<br />
Я була скрізь і всюди,<br />
я бачила рай і могилу.<br />
Я висіла, прибита цвяхами до духів дерев.<br />
І згоряли в мені моя Віра, Надія і… Сила,<br />
А Любов залишалась горіти,<br />
як німб у старих королев.<br />
Ти мене не почув,<br />
ну а бачитись нам не пристало,<br />
Тільки погляд із подивом тихо повз мене минув.<br />
Я – німа,<br />
бо про щастя ми тільки мовчали,<br />
Я – сліпа,<br />
бо ніколи ти зрячим не був.<br />
Розлилася загублена ніжність в чужому світанку.<br />
В кожній чаші для мене –<br />
єдиний маленький ковток.<br />
Я, напевно, – твоя чергова і смішна забаганка,<br />
Ну а може – якийсь-необдумано-впевнений крок.<br />
Зупинитися варто і трохи побити поклони,<br />
Певно, десь за горами захований вічності храм.<br />
Це – мені.<br />
А тобі – трохи щему в безсонні<br />
І тупу меланхолію ще не розіграних драм.</p>

<div>




</div>

<p>Навіть зорі, здається,<br />
лишились придавлено-давніми,<br />
І на небі життя – мов застигло в<br />
чеканні орбіт.<br />
Я писала тобі на затертому вічністю камені.<br />
Я любила тебе,<br />
як повітря,<br />
як сонце,<br />
як світ…</p>
<p>автор: <a href="http://onlyart.org.ua/?page_id=45274"><strong>Анна Багряна</strong></a></p>

<div></div>