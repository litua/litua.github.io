<strong>Микола Вінграновський – Морської осені</strong>
<p>Стоїть голубою журбою<br />
Осінь морська голуба,<br />
І моря бентежна плавба<br />
З моєю злилася ходою.</p>
<p>І ясно далеко мені,<br />
І морю далеко ясно,<br />
Бо радісно нам і прекрасно<br />
Іти в голубому вогні.</p>
<p>І думать, і мріять здаля<br />
Про обрії нашої долі…<br />
Мовчать береги ясночолі,<br />
Мовчить ясночола земля.</p>
<p>І хвилі в глибокому хорі<br />
Здіймають зелені пісні…<br />
Іду у безсмертному морі,<br />
І море іде у мені!..</p>

<div>




</div>

<p>І я відчуваю, що жив я,<br />
Що житиму ще й живу,<br />
Бо морю й землі не чужий я,<br />
Бо їх я собою зову.</p>
<p>Бо море дало мені очі,<br />
І простори, і висоти,<br />
Земля дарувала турботи,<br />
І хліба, і губи дівочі,</p>
<p>І ворога дарувала,<br />
1 перемог, і горя…<br />
Чого ж мені прикро мало<br />
Себе, і землі, і моря?</p>
<p>Чи, може, це юність ревна<br />
Поки що мене баламутить,<br />
І я сподіваюсь даремно<br />
Несягнене осягнути?</p>
<p>Чи, може, це зрілості соки<br />
Мене вже сповняють в силі,<br />
І меншає в небосхилі<br />
І море, і світ високий…</p>
<p><em>1956</em></p>

<div></div>