<strong>Максим Рильський – Біжать отари…</strong>
<p>Біжать отари, коні ржуть, реве<br />
Тяжкий бугай на буйнім пасовищі, —<br />
І чорні птиці промайнули віщі,<br />
І чорна тінь поймає все живе.</p>
<p>Як весело співуча буря рве<br />
І розкидає злякане огнище,<br />
Як дощ січе, як п’яний вітер свище,<br />
Яким потоком далечінь пливе!</p>

<div>




</div>

<p>Радій же, земле! Пий напої грізні,<br />
Приймай цілунок, як удар меча,<br />
Впади в обійми радості залізні!</p>
<p>Вже виглядає з-за твого плеча<br />
Нове життя, — і голос солов’їний<br />
Крізь грім і грюкіт котиться і лине.</p>
<p><em>1929</em></p>

<div></div>