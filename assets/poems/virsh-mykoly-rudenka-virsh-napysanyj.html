<strong>Микола Руденко – Вірш, написаний на тюремній стіні</strong>
<p>Знов тюремна параша. Не ліпша й не гірша,<br />
Ніж усюди, де випало бути мені.<br />
В дверях клацає вічко…<br />
Пишу цього вірша,<br />
Примостивши папір на тюремній стіні.</p>
<p>Я вже звик. Я умію продертись крізь цеглу,<br />
Власне тіло залишивши наглядачам.<br />
Дніпре! Душу мою зустрічай непідлеглу,<br />
Де рибалки рушають в обійми ночам.</p>
<p>Їхні руки розмірені та обережні.<br />
Заворожено хлюпає в берег ріка.<br />
Обійшовши босоніж кущі прибережні,<br />
Я постукаю в шибку старого Марка.</p>
<p>Порадію, що знов ощенилася сука,<br />
Що Марко ятері доплітає уже —<br />
І вселюся у тільце прудкого онука,<br />
Що із дідом улітку луги стереже.</p>
<p>Заживу, набираючись досвіду й сили<br />
Там, де в воду упали живі небеса…<br />
…А чому ж це ви, діду, мене не збудили?<br />
Ні, не хочу взуватися —<br />
Тепла роса…</p>

<div>




</div>

<p>І піду, побіжу — не шукай до обіду.<br />
Привітаю над стріхою лелеченят.<br />
Потім вистежу лося по мокрому сліду,<br />
Перевірю, чи ярка надбала ягнят…</p>
<p>Раптом душу неждана краса переможе —<br />
То червоний, то синій, то райдужний цвіт.<br />
Зупинюся у травах і вигукну:<br />
— Боже!<br />
Тут найменше стебельце —<br />
Невивчений світ.</p>
<p>Це непросто: схилитись і думати вголос.<br />
А повз вуха бджола пролітає на мед…<br />
Вдарить грім — наче небо навпіл<br />
розкололось.<br />
Так почнеться філософ. Почнеться поет…</p>
<p>Клацне вічко у дверях —<br />
І я повернуся.<br />
Грати цілі — поглянь: не підпиляно прут.<br />
У заплаві залишу кучерики русі —<br />
Тут я дід, не онук…<br />
Я пострижений тут.</p>
<p>Враз тривога: а звідки у камері сіно?<br />
Хтось кричить. Непереливки наглядачу…<br />
Ні, не вірять, що вмію ходити крізь стіни.<br />
З головою укриюся —<br />
Й зарегочу.</p>
<p><em>05.12.1979</em></p>

<div></div>