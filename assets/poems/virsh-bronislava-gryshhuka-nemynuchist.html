<strong>Броніслав Грищук  – Неминучість</strong>
<p>Раз Паїсій блаженний, що в Києві жив предавно,<br />
серед ночі, вві сні, білоткану сорочку побачив,<br />
лопотіло, кипіло, боліло її полотно,<br />
на усохлій тополі розіп’яте вітром гарячим.</p>
<p>Знав, ох, знав юродивий, що саме віщує той сон,<br />
краму білого зойк, у бездоння небес відлетілий:<br />
прощавання з юдоллю земною, з олжою і злом,<br />
трепетання душі, що із тлінним розсталася тілом!</p>
<p>Він до ранку моливсь, жмут борідки сльозами кропив,<br />
а по тім взяв із полу сорочку свою полотняну<br />
і, мугичучи тихо печальний псаломний мотив,<br />
заспішив у долину, до шемрання хвилі з туману.</p>
<p>На шляху ж, що його мав блаженний Паїсій пройти,<br />
у сокирнім переблиску, в пахощах тирси й живиці<br />
майстровитий теслярський народ зводив зруб золотий…<br />
і гукнув із риштовань веселий якийсь будівничий:</p>

<div>




</div>

<p>— Ти куди, преподобний, так рано? До храму, либонь?<br />
Не спіши-бо, спочинь. Он снідання в золі домліває.<br />
Чи не чуєш, як юшечка пахне на всю оболонь?! —<br />
Зупинивсь юродивий. Борідку уверх задирає:</p>
<p>— Що та юшечка, душко! Ох-хо, вже не сьорбнеш її…<br />
Помолись-но. Бо в тесанім дереві зріє скорбота.<br />
Я ж — сорочку помию. То клопоти вже не твої.<br />
То вже, голубе-душко, моя і турбота, й робота!</p>
<p>Краще б дядько нічого тоді не питав, не казав<br />
(з теслярів — бо ніхто ж не озвавсь до старого провидця!),<br />
та судьба є судьба: будівничий з риштовань упав<br />
і конав на трісках, задихаючись духом живиці.</p>
<p>Тільки Богові душу оддав, а блаженний вже й тут!<br />
Обрядив у сорочку невисохлу дядькове гіло.<br />
І сказав:</p>
<p>—Чи ж не знаєте ви, куди мертвих кладуть?</p>
<p>Он пила, он сокира — не стійте, беріться за діло!</p>
<p>Та й пішов полинами у вранішній степ напрямки,<br />
орошаючи тиху молитву гіркими сльозами.<br />
І стругали для майстра соснову колиску дядьки,<br />
і зозуля кувала й кувала ген-ген за ярами.</p>

<div></div>