<strong>Герасим’юк Василь – Дидактичний етюд I</strong>
<p>Коли в тобі зрубали<br />
щось високе і горде,<br />
і воно впало на душу, мов колода,<br />
і не анабш, куди її подіти…<br />
(Спалиш — сам згориш!)<br />
Отак і носитимеш на серці,<br />
доки поволеньки не струхлявіє…</p>
<p>Отож коли в тобі зрубали<br />
щось високе і горде, як смерека,<br />
ти поглянь, як рубають смереки,<br />
рубають на хату,<br />
бо на хату в горах — тільки смерека,<br />
як, до речі, і на труну…</p>

<div>




</div>

<p>Отож коли в тобі зрубали<br />
високу і горду смереку,<br />
не притримуй — хай падає<br />
і боляче придавить серце…</p>
<p>Тоді обітни їй гілля,<br />
але залиш верхівку,<br />
бо й таке верхів’я ще пригодиться,<br />
бо<br />
навіть повержене верхів’я смереки<br />
витягне з дерева убитого<br />
всі соки,<br />
зробить його легким і теплим,<br />
і непридатним для шашеля —<br />
вивільнить твою душу…</p>
<p>І тоді<br />
відітни верхів’я,<br />
бо з поверженим — не підведешся.</p>
<p>Навіть із верхів’ям смереки.</p>
<p>Відітни!</p>

<div></div>