Юрій Андрухович – З музею народної архітектури<p><strong>І</strong></p>
<p>Гей, дерев’яна церкво-царице,<br />
Гей, паніматко в хрестатій намітці;<br />
Що тобі світ — се гульбище нице,<br />
в небо ходімо — там тобі місце,</p>
<p>там тебе стрінуть блискітки ясні,<br />
в шибах заскачуть, сягнуть аж на хори,<br />
де голоси відізвуться невчасні,<br />
де требники зжовклі, як мертві птахове.</p>
<p>На мальовилах заквітнуть убрання,<br />
льоном дихнуть олійні парсуни,<br />
апостоли питимуть брагу до рання,<br />
нумо ж у небо, сільська красуне!</p>
<p>Тільки ж не можеш — коріння ґудзате<br />
в землю пустила, до чорних поточищ,<br />
все тобі прахом гірким припадати,<br />
тут — пропадати, а в небо не хочеш.</p>
<p>Ще й тобі жалько стражденного хлопа,<br />
самітню хвиґуру на цвинтарній глині —<br />
того дерев’яного филозопа,<br />
що бджіл золотих стереже на малині…</p>

<div>




</div>

<p><strong>II</strong></p>
<p>Гов, матусю кривобока, перехняблена,<br />
на дрантивій вивісці чарка й книш.<br />
Глиняна помазаниця порохнява,<br />
ще на вітрі, мов кульбаба, облетиш,</p>
<p>наречена для сердеги-подорожника,<br />
скільки спраглих і голодних прихистиш?<br />
Перебендю, дівку, жовніра, острожника –<br />
з ними вкупі, мов кульбаба, відлетиш.</p>
<p>А поки що — гопаки і гольтіпаки,<br />
скрипка, бубон, дві циганки і школяр,<br />
над суліями, баклагами і паки —<br />
піп-розстрига, машталяр і бакаляр,</p>
<p>оселедці — мов русалки б’ють хвостами —<br />
витанцьовують по стінах, по столах,<br />
і злітаєш ти без думи і без тями<br />
по небесне молоко — Чумацький Шлях…</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>