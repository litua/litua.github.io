<strong>Леся Українка – «Якби я знав, що їм нема рятунку…»</strong>
<p>Якби я знав, що їм нема рятунку,<br />
що близько смерть і згуба неминуча,<br />
то я благав би марева в пустині:<br />
хто мусить погибати на безвідді,<br />
нехай же бачить хоч надію марну,<br />
і поки згаснуть очі, хай блищить їм,<br />
леліючи, далека срібна хвиля,<br />
нехай кивають пальми їм привітно,<br />
мов прохолоду й спокій обіцяють.<br />
Нехай конаючий собі шепоче:<br />
вже близько рай… земля обітована…<br />
І я б сказав: так, брате, се твій рай!<br />
І не було б неправдою те слово,<br />
але я знаю, що хоч нема рятунку,<br />
та ще останній час не зараз прийде,<br />
і марева того для їх боюся.<br />
Я їм кажу: «Не вірте, то омана», –<br />
почесніше їм гинуть без надії,<br />
одважно дивлячись суворій долі в очі,<br />
як людям загартованим годиться,<br />
ніж пережити марева оману,<br />
і знов побачити пустиню мертву,<br />
і плакати безсило, як дитина,<br />
розпещена й одурена. О сором!<br />
Якби я знав, що є надія справжня,<br />
що сила в пустиню перейти,<br />
я б не боявся ні того безвіддя,<br />
ні марева, аби воно вело вперед,<br />
а не назад, нехай би навіть<br />
пережили вони яку оману<br />
на півдороги, вже ж би до мети<br />
стояли ближче, все ж би їм скрасило<br />
те марево хоч втому подорожню.<br />
Я б їм сказав: як марево хороше,<br />
такий вам буде справді той оазис,<br />
куди ми йдем, збирайтеся ж на силі.<br />
Якби я знав, що тая сила є…<br />
А що ж я знаю? Те, що ми в пустині,</p>
<p>що на безвідді, що на нас чигають<br />
шакали, барси, тигри, хиже птаство,<br />
і знаю я, що те, за чим народ мій<br />
очима стежить, – марево зрадливе.<br />
X. – Як можеш ти се знати?</p>
<p>L. – Бо я знаю,</p>

<div>




</div>

<p>що лев з ягням не може мирно жити,<br />
хіба що змінять так свого натуру,<br />
аж прийдеться їм дати інші назви,<br />
як житимуть ті інші, я не знаю<br />
і можу все повірити про них,<br />
а поки ще ягня ягням, лев левом,<br />
то для ягнят один можливий рай:<br />
той, де зовсім нема левів. Хто хоче<br />
пасти і берегти свою отару,<br />
нехай її боронить, хай приставить<br />
собак і пастухів, сам взявши зброю,<br />
а не навчає тих ягнят покори,<br />
бо й так вони були покірні зроду<br />
і будуть аж довіку, хоч би всіх<br />
мав лев пожерти. І довіку лев<br />
не втомиться ягнят покірних жерти:<br />
котре не з’їв учора, з’їсть сьогодні,<br />
помилує сьогодні, завтра з’їсть,<br />
аби його пустити до кошари.<br />
А ваша віра: не протився злому!<br />
Бодай той лев сьогодні вас пожер<br />
одразу всіх, як маєте ви скніти<br />
в покірності ягнячій! Що за радість<br />
із вашого життя? Нащо живете?<br />
Щоб вовну віддавать синедріону?<br />
Лій напасати для царя-екзарха?<br />
А потім все-таки лев-цезар прийде<br />
і щонайкращих візьме на обід,<br />
а може, й всіх!<br />
X. – То буде божа воля.</p>
<p>(Легенда про Як[ова] Ізраїля).<br />
L. – Як бридко ти промовив сі слова!</p>
<p>Душа моя од їх перевернулась.<br />
Мов з людських уст овечий голос чую.<br />
Ізраїля нащадок так говорить!<br />
Не дивно, що з нащадками такими<br />
не може бути вже Єгова в спілці,<br />
як був з їх славним прадідом колись.<br />
X. – Нам невідомі всі шляхи господні,</p>
<p>тепер господь нових обранців має.<br />
Обранець божий той, хто вбогий духом,<br />
а вірою багатий, хто найбільше боїться господа.<br />
L. – Ні, власне, той,</p>
<p>хто не боїться!</p>
<p>X. (мов громом поражений). – Що се ти сказав?<br />
Як ти одважився таке промовить?<br />
L. – Я те кажу, що вичитав в законі.</p>
<p>Там сказано, як предок наш Ізраїль<br />
до бою став одважно проти бога,<br />
і з ним боровся цілу ніч до світа,<br />
і, бачивши його одвагу й силу,<br />
став спільником Ізраїлю сам бог.<br />
Обранець той, хто бога не боїться,<br />
бо йдуть до спілки тільки рівний з рівним.</p>
<p>[1898]</p>

<div></div>