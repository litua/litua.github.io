<strong>Іван Франко – Поезія</strong>
<p>В житті, мов на шляху, лиць сотні стрічаєш,<br />
Та в поспіху їх безучасно лишаєш.<br />
Часом лиш попадесь лице характерне,<br />
Що взір поневолі до себе приверне.<br />
Зирнеш, заговориш і стиснеш за руку –<br />
Найближча хвилина приносить розлуку.<br />
Та довго ще в тямці відтіль і відсіль<br />
Не раз визирає приязний профіль.<br />
Та де з ким тісніше злучив тя шлях долі<br />
Чи в бою, чи в праці на рідному полі.<br />
Живеш поруч нього, смієшся і плачеш,<br />
Здається, всі думи в душі його бачиш.<br />
Здається, все ясне, і гнів його й ласка, –<br />
Аж глянеш пильніше: все маска і маска.<br />
Лиш маску ти знаєш, її ти любив,<br />
Що криєсь за нею – і хто ж се зглубив?<br />
Часом лиш припадок ту маску відхилить –<br />
Зирнеш і жахнешся: «Чи взір мене милить?<br />
Чи знав я сю постать, чи бачив уже?<br />
Лице мов знайоме, та зовсім чуже!»<br />
Профілі і маски – ось поле розлоге!<br />
Ось все, що дає нам життя наше вбоге.<br />
І вбогі жили б ми, понурі, як мари,<br />
Якби не поезії дивнії чари.<br />
Вона ті профілі хапа на льоту,<br />
Дає їм безсмертне життя, теплоту;<br />
Всі маски свобідно вона відхиляє<br />
І в душах, мов в книзі, вигідно читає.<br />
Укритеє щастя, мов мати дитину,<br />
Вона обгортає у теплу ряднину.<br />
Незримії сльози, що плаче душа,<br />
Вона поцілуєм своїм осуша.</p>

<div>




</div>

<p>30 марта – 1 апреля 1893</p>

<div></div>