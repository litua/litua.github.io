<strong>Тарас Шевченко – А. О. Козачковському</strong>
<p>Давно те діялось. Ще в школі,<br />
Таки в учителя-дяка,<br />
Гарненько вкраду п’ятака –<br />
Бо я було трохи не голе,<br />
Таке убоге – та й куплю<br />
Паперу аркуш. І зроблю<br />
Маленьку книжечку. Хрестами<br />
І везерунками з квітками<br />
Кругом листочки обведу.<br />
Та й списую Сковороду<br />
Або   Т р и   ц а р і є   с о   д а р и.<br />
Та сам собі у бур’яні,<br />
Щоб не почув хто, не побачив,</p>
<p>Виспівую та плачу.</p>
<p>І довелося знов мені<br />
На старість з віршами ховатись,<br />
Мережать книжечки, співати<br />
І плакати у бур’яні.<br />
І тяжко плакать. І не знаю,<br />
За що мене господь карає?<br />
У школі мучилось, росло,<br />
У школі й сивіть довелось,<br />
У школі дурня й поховають.<br />
А все за того п’ятака,<br />
Що вкрав маленьким у дяка,<br />
Отак господь мене карає.</p>
<p>Ось слухай же, мій голубе,<br />
Мій орле-козаче!<br />
Як канаю я в неволі,<br />
Як я нужу світом.<br />
Слухай, брате, та научай<br />
Своїх малих діток,<br />
Научай їх, щоб не вчились<br />
Змалку віршовати.<br />
Коли ж яке покрапиться,<br />
То нищечком, брате,<br />
Нехай собі у куточку<br />
І віршує й плаче<br />
Тихесенько, щоб бог не чув,<br />
Щоб і ти не бачив.<br />
Щоб не довелося, брате,<br />
І йому каратись.<br />
Як я тепер у неволі<br />
Караюся, брате.</p>
<p>Неначе злодій, поза валами<br />
В неділю крадуся я в поле.<br />
Талами вийду понад Уралом<br />
На степ широкий, мов на волю.</p>
<p>І болящеє, побите<br />
Серце стрепенеться,<br />
Мов рибонька над водою,<br />
Тихо усміхнеться<br />
І полине голубкою<br />
Понад чужим полем,<br />
І я ніби оживаю<br />
На полі, на волі.<br />
І на гору високую<br />
Вихожу, дивлюся,<br />
І згадую Україну,<br />
І згадать боюся.<br />
І там степи, і тут степи,<br />
Та тут не такії,<br />
Руді-руді, аж червоні,<br />
А там голубії,<br />
Зеленії, мережані<br />
Нивами, ланами,<br />
Високими могилами,<br />
Темними лугами.</p>
<p>А тут бур’ян, піски, тали…<br />
І хоч би на сміх де могила<br />
О давнім давні говорила.<br />
Неначе люде не жили.<br />
Од споконвіку і донині<br />
Ховалась од людей пустиня,<br />
А ми таки її найшли.<br />
Уже й твердині поробили,<br />
Затого будуть і могили,<br />
Всього наробимо колись!<br />
О доле моя! Моя країно!<br />
Коли я вирвусь з ції пустині?</p>

<div>




</div>

<p>Чи, може, крий боже,<br />
Тут і загину.</p>
<p>І почорніє червоне поле…<br />
– Айда в казарми! Айда в неволю! –<br />
Неначе крикне хто надо мною.<br />
І я прокинусь. Поза горою<br />
Вертаюсь, крадуся понад Уралом,<br />
Неначе злодій той, поза валами.</p>
<p>Отак я, друже мій, святкую<br />
Отут неділеньку святую.<br />
А понеділок?.. Друже-брате!<br />
Ще прийде ніч в смердячу хату,<br />
Ще прийдуть думи. Розіб’ють<br />
На стократ серце, і надію,<br />
І те, що вимовить не вмію…<br />
І все на світі проженуть.<br />
І спинять ніч. Часи літами,<br />
Віками глухо потечуть.<br />
І я кровавими сльозами<br />
Не раз постелю омочу.</p>
<p>Перелічу і дні і літа.<br />
Кого я, де, коли любив?<br />
Кому яке добро зробив?<br />
Нікого в світі, нікому в світі.<br />
Неначе по лісу ходив!<br />
А малась воля, малась сила,<br />
Та силу позички зносили,<br />
А воля в гостях упилась<br />
Та до Миколи заблудила…<br />
Та й упиваться зареклась.</p>
<p>Не поможе милий боже,<br />
Як то кажуть люде.<br />
Буде каяння на світі,<br />
Вороття не буде.</p>
<p>Благаю бога, щоб світало,<br />
Мов волі, світу сонця жду.<br />
Цвіркун замовкне, зорю б’ють.<br />
Благаю бога, щоб смеркало,<br />
Бо на позорище ведуть<br />
Старого дурня муштрувати.<br />
Щоб знав, як волю шанувати,<br />
Щоб знав, що дурня всюди б’ють.</p>
<p>Минують літа молодії,<br />
Минула доля, а надія<br />
В неволі знову за своє,<br />
Зо мною знову лихо діє<br />
І серцю жалю завдає.<br />
А може, ще добро побачу?<br />
А може, лихо переплачу?<br />
Води Дніпрової нап’юсь,<br />
На тебе, друже, подивлюсь.<br />
І може, в тихій твоїй хаті<br />
Я буду знову розмовляти<br />
З тобою, друже мій. Боюсь!<br />
Боюся сам себе спитати,</p>
<p>Чи се коли сподіється?<br />
Чи, може, вже з неба<br />
Подивлюсь на Україну,<br />
Подивлюсь на тебе.<br />
А іноді так буває,<br />
Що й сльози не стане.<br />
І благав би я о смерті…<br />
Так ти, і Украйна,<br />
І Дніпро крутоберегий,<br />
І надія, брате,<br />
Не даєте мені бога<br />
О смерті благати.</p>
<p>[Друга половина 1847,<br />
Орська кріпость]</p>

<div></div>