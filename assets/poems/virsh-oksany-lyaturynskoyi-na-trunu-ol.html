<strong>Оксана Лятуринська – На труну Ольжичеві</strong>
<p>Був стрункий, неначе ясень,<br />
гарний, мов царенко.<br />
Де наш красень, де наш красень? —<br />
Вмер, вмер молоденький!</p>
<p>Ой не вмер він, ой не вмер він<br />
смертію своєю,<br />
не зеленим вкритий дерном<br />
дбайливо ріднею!</p>
<p>І китайка жалобова<br />
очі не прикрила.<br />
Може, галич десь у рові<br />
сині очі пила.</p>

<div>




</div>

<p>Очі пила, тіло рвала<br />
пазуром хижацьким<br />
на поталу, на поталу…<br />
Як натрапити зненацька,</p>
<p>де знайти би місце скону,<br />
в кого б запитатись?<br />
Щоб троянду там червону<br />
посадила мати;</p>
<p>щоб юнацтво України<br />
присягало свято<br />
на прапори жовто-сині<br />
за свій край вмирати.</p>

<div></div>