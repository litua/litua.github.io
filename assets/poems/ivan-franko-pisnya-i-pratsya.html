<strong>Іван Франко – Пісня і праця</strong>
<p>Пісне, моя ти сердечна дружино,<br />
Серця відрадо в дні горя і сліз,<br />
З хати вітця, як єдинеє віно,<br />
К тобі любов у життя я приніс.<br />
Тямлю як нині: малим ще хлопчиною<br />
В мамині пісні заслухувавсь я;<br />
Пісні ті стали красою єдиною<br />
Бідного мого, тяжкого життя.<br />
«Мамо, голубко! – було налягаю. –<br />
Ще про Ганнусю, шумильця, вінки!»<br />
«Ні синку, годі! Покіль я співаю,<br />
Праця чекає моєї руки».<br />
Мамо, голубко! Зарана в могилі<br />
Праця й недуга зложили тебе,<br />
Пісня ж твоя в невмираючій силі<br />
В мойому серці ясніє, живе.<br />
Ох, і не раз тая пісня сумненька<br />
В хвилях великих невгодин життя<br />
Тихий привіт мені слала, мов ненька,<br />
Сил додала до важкого пуття.<br />
«Синку, кріпися! – мені ти твердила.–<br />
Адже ж не паном родився ти, чей!<br />
Праця, що в гріб мене вчасно вложила,<br />
Та лиш тебе доведе до людей».<br />
Правда, матусю! Спасибі за раду!<br />
Я її правди не раз досвідив.<br />
Праця дала до життя мні принаду,<br />
Ціль дала, щоб в манівцях не зблудив.<br />
Праця ввела мене в тайники темні,<br />
Відки пісень б’є чарівна нора,<br />
Нею дива прояснилися земні,<br />
Загадка нужди людської стара.<br />
Пісня і праця – великі дві силі!<br />
Їм я до скону бажаю служить;<br />
Череп розбитий – як ляжу в могилі,<br />
Ними лиш зможу й для правнуків жить.</p>

<div>




</div>

<p>14 іюля 1883</p>

<div></div>