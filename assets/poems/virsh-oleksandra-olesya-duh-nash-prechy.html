<strong>Олександр Олесь – “Дух наш пречистий, дух наш народний…”</strong>
<p>Дух наш пречистий, дух наш народний,<br />
Над нами сходить в сю мить сьогодні.<br />
На крилах в’ється,<br />
В сльозах сміється.<br />
І сльози щастя, обмивши рани,<br />
Пливуть потоком, несуть кайдани.</p>

<div>




</div>

<p>Сьогодні дух наш зійшов над нами,<br />
Ввійшов, влетів нам в серця пташками.<br />
У душах б’ється,<br />
У слові ллється.<br />
О день преславний, блаженні миті,<br />
Сьогодні з духом святим ми злиті!</p>
<p>О, поведи ж нас, лицарський духу,<br />
По вільній стежці життя і руху.<br />
На тихі води,<br />
На ясні зорі.<br />
І в цю велику, [страшну] годину<br />
З’єднай в єдину всю Україну!</p>
<p><em>(19 грудня 1918 р.)</em></p>

<div></div>