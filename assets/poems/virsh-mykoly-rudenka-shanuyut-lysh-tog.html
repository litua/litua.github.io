<p>Шанують лиш того народи,<br />
Хто власну ниву розорав.<br />
Талант — це вогнище Свободи<br />
На тлі нікчемних рабських вправ.</p>
<p>Це Слова горде володіння,<br />
Де дух народний не зачах.<br />
Талант без мужності — падіння<br />
В земного людства на очах.</p>

<div>




</div>

<p>Коли ж ми всі схиляєм лоба<br />
Біля чиновного стола,<br />
Де доля діда-хлібороба<br />
Для себе прав не здобула?</p>
<p>А непідкупний вірш-недрема<br />
Мовчить, води набравши в рот,—<br />
Тоді це лихо не окреме,<br />
Тоді вже винен весь народ.</p>
<p><em>28.05.1981</em></p>

<div></div>