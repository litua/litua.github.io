<strong>Антонич Богдан-Ігор – Три перстені</strong>
<p>Крилата скрипка на стіні,<br />
червоний дзбан, квітчаста скриня.<br />
У скрипці творчі сплять вогні,<br />
роса музична срібна й синя.</p>
<p>В квітчастій скрині співний корінь,<br />
п’янливе зілля, віск, насіння<br />
та на самому дні три зорі,<br />
трьох перстенів ясне каміння.</p>

<div>




</div>

<p>В червонім дзбані м’ятний трунок,<br />
зелені краплі яворові.<br />
Дзвони, окриленая струно,<br />
весні шаленій і любові!</p>
<p>Підноситься угору дах,<br />
кружляє дзбан, співає скриня.<br />
І сонце, мов горючий птах,<br />
і ранок, спертий на вориння.</p>

<div></div>