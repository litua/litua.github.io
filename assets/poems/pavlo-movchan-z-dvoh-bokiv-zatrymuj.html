<strong>Павло Мовчан – З двох боків (“Затримуйте зором прозорість повітря…”) </strong>
<p>Затримуйте зором прозорість повітря і прозелень крони:<br />
примарна тривалість ошукує нас,<br />
в природі немає, немає повторень,<br />
все суще на світі, геть все видозмінює час.<br />
Кохана, чому твої пучки зів’яли,<br />
незгарбляться руки і погляд порідшав — чому?<br />
І видихавсь голос — у ньому все більше печалі,<br />
його лише погуком я перейму.<br />
Затримую слухом любові тонку павутину,<br />
вдивляюсь у очі — і бачу, як небо в воді,<br />
жарину хмарини, де зріє в тугій серцевині<br />
дрібна насінина не згаслих і досі надій.<br />
І світло рожеве спотворює відстань між нами,<br />
усе навпаки, перевернуто ниць:<br />
стоять безкорінно двокронні дерева рядами,<br />
над нами й під нами летить віддзеркалення птиць.<br />
А ми де, а ми? Повітряним шаром<br />
між небом і небом удвох стоїмо.<br />
І свічка з двох боків горить, аби згарок<br />
лишився єднати двобічний димок.</p>

<div>




</div>

<p>***</p>

<div></div>