<strong>Іван Франко – «І ти підеш убитою дорогов…»</strong>
<p>І ти підеш убитою дорогов,<br />
Котрою день в день тисячі ідуть!<br />
І ти пониження й неволі путь<br />
Пройдеш, як другі, до кінця самого.<br />
Тепер ти ще боронишся, небого,<br />
Ще молодою кров’ю жили б’ють<br />
І свіжі думи сили додають,<br />
Та швидко опору не стане твого.<br />
В глиб звільна втягне тя багно гниле<br />
І в кров усіми порами віссеться,<br />
Повітря вколо тебе затрує,<br />
І сили волі в тебе не найдеться,<br />
Щоб опиратись довше! Затонеш ти –<br />
І, труп живий, безвладно поплинеш ти!</p>

<div></div>