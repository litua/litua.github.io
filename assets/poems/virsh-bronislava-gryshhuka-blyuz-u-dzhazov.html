<strong>Броніслав Грищук – Блюз у джазових тонах</strong>
<p><i>навіяний дощем і радіоконцертом у львівській кав’ярні</i></p>
<p>Ян Табачник висотує соло на акордеоні,<br />
і синкопи його — мов прощальні ридання та схлипи,<br />
і самотній кленок при вітражнім віконці костьольнім<br />
дотліває в дощі, листя вохристе сипле та сипле.</p>
<p>Я давно, пані Стефо, тут був, як же ви помарніли!<br />
(я цього не сказав, хіба можна се жінці казати!)<br />
Що ж, зогрійте вином як не душу мою, то хоч тіло,<br />
доки галицький дощ помандрує зі Львова в Карпати.</p>
<p>Пані Стефо, чому, ну чому ви мене не впізнали,<br />
я ж той самий, що був, як і дощ, і вітраж, і бруківка,<br />
я б вам стільки вловів про гризоти мої і печалі<br />
неубутні, гіркі, ніби ваша гірка калганівка.</p>
<p>Я вловів би.</p>
<p>  Але промовчу, бо навіщо вам знати</p>
<p>про чиюсь самоту</p>

<div>




</div>

<p>  чи, наприклад, про жінку, якої</p>
<p>ви не бачили зроду.</p>
<p>Та й, врешті, усі мої втрати —</p>
<p>день минулий, опалий, мов лист вересневий кленовий.</p>
<p>І тепер все одно, чи та жінка мене пам’ятає,<br />
чи забула давно, як і ви, пані Стефо, забули,<br />
все одно, де вона, за Печорою чи за Дунаєм,—<br />
відгриміла гроза, джерело затягнуло намулом.</p>
<p>Все одно, чи дощі на безлисті дерева проллються,<br />
а чи саван туманний засніжену землю огорне,<br />
все одно, хто там нині, який відчайдух-самогубця<br />
у зіницях її чародійських приречено тоне,—</p>
<p>все одно… Пані Стефо, плесніть свого зілля востаннє,<br />
та й піду я зсутулено</p>
<p>в присмерк по мокрому бруку,</p>
<p>    і так само мотив понесу крізь перонне ридання,<br />
як несу у собі крізь життя каменюку-розлуку.</p>
<p><em>1994</em></p>

<div></div>