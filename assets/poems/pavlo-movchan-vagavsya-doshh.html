<strong>Павло Мовчан – Вагався дощ</strong>
<p><strong>1.</strong></p>
<p>До кого, пташко, жалібно квилиш? —<br />
я перехожий випадково гаєм:<br />
хто спуститься, обізветься з узвиш?<br />
Кого ти кличеш? — І сама не знаєш…<br />
А чи заповниш криком пустоту,<br />
щоб обізвався голос безіменний,<br />
а чи затчеш ти нитку золоту<br />
в ткання широке і таке зелене?<br />
Побіля губ уже стоять дощі,<br />
упали навзнак схрещені дороги —<br />
візьми мій голос доточи хутчій:<br />
кричи, кричи у небо до знемоги.<br />
І відгукнеться хтось-таки, авжеж…<br />
Хтось зглянеться на вперте покликання,<br />
як не відлунком — золотом пожеж<br />
або ж глухою хвилею смеркання.</p>

<div>




</div>

<p><strong>2.</strong></p>
<p>Вагався дощ, то ткавсь, то уривавсь,<br />
то прикидався снігом сам собі,<br />
то надвоє чомусь перегинавсь<br />
і задивлявсь у води голубі.<br />
Дзвонив дзвіночок — ртутні пухирці<br />
сріблилися у птиці на пірці,<br />
кругліли звуки — нурилася плоть<br />
в сполохану небесну прохолодь.<br />
І глибшав зір, щоб осягнуть блакить,<br />
там б’ють ключі і тчеться синя нить.<br />
І що ж побачив? — глибину струмливу,<br />
дзвіночок срібний, руку полохливу,<br />
плоть невагому, зрощену у ртуть,<br />
яку під руки птиці дві несуть.</p>
<p>***</p>

<div></div>