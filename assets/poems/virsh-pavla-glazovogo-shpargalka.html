<strong>Павло Глазовий – Шпаргалка</strong>
<p>Готувався виступати на нараді бюрократ.<br />
Добирав для нього дані цілий тиждень апарат.<br />
Він увечері шпаргалку прочитав, пробубонів<br />
І засунув у кишеню габардинових штанів.<br />
Вранці вийшов на трибуну, набурмосився, як біс.<br />
Звичним рухом у кишеню за шпаргалкою поліз.<br />
Лапав, мацав, нагинався, руку сунув аж до дна:<br />
Що за диво? Де шпаргалка? Де поділася вона?<br />
Бюрократ водички випив, щоб звучав сильніше бас,<br />
І сказав: — Нові успєхи, безусловно, є у нас.<br />
А чи сильні ті успєхи, чи внушительні вони,<br />
Доложити вам не можу, бо надів не ті штани.</p>
<p>

</p><div></div>