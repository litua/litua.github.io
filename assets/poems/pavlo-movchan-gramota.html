<strong>Павло Мовчан – Грамота </strong>
<p>За мене й окрім мене,<br />
в мені та поза мною<br />
хтось рішення приймав, відверто нотував<br />
то тінню по стіні, то по мені стіною,<br />
то розчином вапна, то фарбою густою, —<br />
новіла на губах обручка золота…<br />
Досвідчений мій зір ошуканий був знову<br />
зеленкою листків, яскравістю вапна:<br />
на пам’ять вивчив я усю світлобудову,<br />
та фарба відкривалась у ньому ще одна:<br />
облудність їй ім’я, що переходить в смуток;<br />
щоденно бачить мур, на ньому ж надпис «ху».<br />
Тортурами ставав цей смисловий здобуток,<br />
мов хтось у очі голку затоплював суху.<br />
Та світло весняне пом’якшувало муку,<br />
і зміни обіцяло щасливі для очей;<br />
і здряпини на мурі втрачали всі сполуки,<br />
і тінь твоя слухняно тримала мур плечем…<br />
Каріатиди дня свої бетонні груди<br />
в повітря втисли так, що важко продихнуть;<br />
і згадувать тобі стає все важче: люди,<br />
мов літери на мурі, по хіднику пливуть…<br />
Немов сама за себе ховалась таємниця,<br />
цей надпис і цей мур, будинок цей старий,<br />
і вкатаний в асфальт папір, як мертва птиця,<br />
безглуздість поривань високих відтворив…<br />
Крамничка тут була… щодня по десять грамів<br />
сіль розсипну у ній ти купував щодня,<br />
закоханий в білявку грудасту до нестями…<br />
зостався лише колір, а риси розповзлись…<br />
Ні бруку, ні стовпів, ні солі, ні крамнички…<br />
Зостався тільки мур, де вивів грамотій<br />
три літери тверді… Та ще зосталась звичка,<br />
читаючи, шукать підтексти не прості…<br />
Не визначався зміст каліграфічним муром,<br />
де хтось комусь для чогось дорівнював любов,<br />
де з вилому вогонь точивсь, як з амбразури:<br />
там плавивсь електрод, бо світ зшивався знов.<br />
В тобі й поза тобою,<br />
в минулому і нині…<br />
І в фарбу зеленющу топивсь товстенний квач,<br />
котрий тобі напише розмашисте на спині<br />
одне коротке слово, щоб прочитав тлумач…</p>

<div>




</div>

<p>***</p>

<div></div>