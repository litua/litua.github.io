<strong>Павло Мовчан – “Наповнивсь сумир’ям, стлумивши жадання…” </strong>
<p>Наповнивсь сумир’ям, стлумивши жадання,<br />
побачив крізь полум’я обрій востаннє:<br />
він синьою ниткою хутко горів,<br />
і пустка творилась внизу та вгорі,<br />
і шлях западався у землю, як рів.<br />
Та жайвір ще стверджував небо крильми,<br />
хоча на одній площині були ми,<br />
немовби дві цятки на чистім папері,<br />
і спільні — у землю — мальовані двері…<br />
І плямами звуки текли по сторінці,<br />
позбавлені простору… й ти,<br />
як на плівці,<br />
тонкою емаллю тьмяніла мені,<br />
і хрестиком шилися кроки лляні…<br />
на цій площині… на тугім полотні…<br />
Лише вертикально цей крок вишивався<br />
і в сплющенім часі заледве тримався<br />
на цій вертикалі, крутій площині, —<br />
та скрізь опертя бракувало мені…<br />
На тім’я тис жайвір, сповзав я поволі,<br />
хоча б десь зазубринка на видноколі,<br />
хоч б проломився крізь аркуш мій крок,<br />
хоча б у долоню забив хто гвіздок,<br />
щоб я міг утриматись… Де ж волосок<br />
з твоєї коси рятівничої, люба?!<br />
І де ж отой з небом незримий зв’язок,<br />
що з спини висмикував крила?<br />
По всій площині розволікся димок —<br />
і обрію нитка навколо згоріла…</p>

<div>




</div>

<p>***</p>

<div></div>