<strong>Леонід Кисельов – Земля така гаряча…</strong>
<p><em>А я тому журавлю </em><br />
<em>Києм ноги переб’ю, переб’ю. </em><br />
<em>                                 Пісня.</em></p>
<p>Земля така гаряча,<br />
Така руда земля.<br />
Маленький хлопчик плаче:<br />
Не бийте журавля!</p>
<p>Притне його до себе<br />
Й руками затуля:<br />
Ой дядечку, не треба,<br />
Не бийте журавля!</p>

<div>




</div>

<p>Відлине день без’язикий,<br />
І чути в тиші нічній:<br />
Люди, дерева, ріки<br />
Тужно кричать: “Не бий!”</p>
<p>Не винести того болю,<br />
Не виридати жалю.<br />
Що станеться з тобою,<br />
Мій світе, мій журавлю!</p>
<p>В останню мить побачиш<br />
Намисто із багряних плям,<br />
І буде така гаряча,<br />
Чорна така земля.</p>
<p>Панцерники рокочуть,<br />
Крають Чумацький Шлях,<br />
І бідкається хлопчик:<br />
Не бийте журавля!</p>
<p><em>1968</em></p>

<div></div>