<strong>Павло Мовчан – Дзеркала </strong>
<p>На обрії хмари, мов сходи в безкрає,<br />
і очі по них піднялись у зеніт,<br />
кого все шукаю, кого видивляю?<br />
І поглядом гострим розколюю лід…<br />
— Ой, тату, — уголос боюся покликать,<br />
злипаються губи, та й голос тремтить…<br />
Мандрівка далека, і відстань велика,<br />
вві сні обірвалася сонячна нить…<br />
І збившись з керунку, самітньо блукаю,<br />
засліплений безліччю білих дзеркал,<br />
і сніг, що запікся в долоні на камінь,<br />
як в яму жбурляє у небо рука.<br />
І сиплеться скло, і небесні осколки<br />
прорізали щоки, аж кров виступа,<br />
в легені з повітрям занозяться голки, —<br />
свічада побиті і пустка сліпа…<br />
І хочу тебе з отих скалок зібрати:<br />
ось руки, ось губи, долоня, чоло…<br />
та тільки не можу очей розшукати —<br />
облізла емаль, залишилося скло…<br />
І раптом з нізвідки з’явилася хата,<br />
хоч стіни й зі снігу, шибки — крижані:<br />
ось глиняна миска, і ложка щербата,<br />
іржавий цвяшок, календар на стіні.<br />
Та пам’ять речей, ой, тату, зрадлива,<br />
вона забуває поволі й творця,<br />
я тільки вже й бачу, що тінь полохливу,<br />
вона мов сидить на краєчку стільця…<br />
А речі ізсохлись, розсохлась підлога,<br />
і блимає дзеркало сліпо з кутка,<br />
а в ньому відбився окраєць порога,<br />
і двері набряклі, і клямка важка…<br />
І видно ще очі, що дивляться пильно<br />
крізь мене, крізь очі мої вдалечінь,<br />
і видно хмарини, що сунуть повільно,<br />
на люстро бліде накидаючи тінь.</p>

<div>




</div>

<p>***</p>

<div></div>