<strong>Леся Українка – Епілог</strong>
<p>Чи сумно вас, чи радісно читать,</p>
<p>оповідання про велику драму?<br />
То хочеться над вами заридать,<br />
то заспівать з раптового нестяму.</p>
<p>То був якийсь блискучий карнавал,</p>
<p>червона оргія буяла на просторі,<br />
здавалось, налетів дев’ятий вал<br />
і прокотився бурею по морі.</p>
<p>Дев’ятий грізний вал! У глибині</p>
<p>якісь печери позіхали чорні,<br />
та високо здіймались гребені і,<br />
тремтячи огнем, здавались необорні.</p>
<p>Плавким багаттям вал на гору наступав.</p>
<p>Гора стояла твердо, міцно, стало,<br />
холодна та німа. Розбився вал,<br />
утихла буря – більш валів не стало.</p>
<p>Зоставсь на дрібних хвилях марний шум</p>
<p>та дрібні камінці безсило торохтіли.<br />
Нещасні камінці! той побережний тлум<br />
ні море, ні гора приймати не хотіли.</p>
<p>Дев’ятий вал… Чи то ж була вода,</p>
<p>що марне так розбилася об кручу?<br />
То ж сіль землі, то ж сила молода<br />
ішла на смерть, на згубу неминучу.</p>
<p>Лягала молодь у труну жива з</p>
<p>одважним усміхом, немов байдужа.<br />
Отак індійська молода вдова<br />
іде вмирати на кострищі мужа,</p>
<p>з вином в руці, весела та хмільна</p>
<p>іде обнять в огні дружину любу.<br />
Хто знає, чи любов, чи просто чад вина<br />
веде її на огнище до шлюбу?</p>

<div>




</div>

<p>О, то було огнистеє вино,</p>
<p>те, що сп’янило молодь героїчну!<br />
По жилах розливалося воно,<br />
палило кров, до хмелю непривичну,</p>
<p>правдиве «п’яне чоло» з буйних мрій,</p>
<p>святої віри, молодого палу, –<br />
та хто б не кинувся від нього в бій<br />
з широким розмахом збунтованого валу?</p>
<p>Чи сльози, чи квітки від нас належать вам,</p>
<p>підкошені в розцвіті сил герої?<br />
Коли б то так судилося і нам<br />
спалити молодість і полягти при зброї!</p>
<p>Не те судилось нам. Найкращі дні</p>
<p>своєї провесни ми зустрівали сумом;<br />
тоді якраз погасли всі вогні<br />
і вкрилось темне море сивим шумом;</p>
<p>порікування дрібних камінців</p>
<p>наводило оспалість і досаду;<br />
минув час оргій, не було вінців,<br />
і на вино не стало винограду;</p>
<p>старі мечі поржавіли, – нових</p>
<p>ще не скували молодії руки;<br />
були поховані всі мертві, а в живих<br />
не бойової вчились ми науки;</p>
<p>стих карнавал, а тії, що пили,</p>
<p>для нас покинули важке похмілля –<br />
ми, лицарі без спадку, не могли<br />
так бучно справити собі весілля…</p>
<p>О, ви, що полягли в таку смутну весну,</p>
<p>як вдарили недосвіти-морози, –<br />
нащадки не складуть вінців вам на труну,<br />
вам не квітки пристали, тільки сльози!</p>
<p>8.08.1900</p>

<div></div>