<strong>Микола Вінграновський – 1945-й кілометр — БАМ</strong>
<p>Тут я запишу письмо своє БАМу на проголодь часу.<br />
Розум державний в очах: сорок п’ятого року, дев’яте.<br />
Чоботи й мар, комарі реактивні і світло велике.<br />
— Не обійду вас усіх, — каже Земля ще не менша.</p>
<p>Знизу оббиті озера хмарами білими — літо-зимота.<br />
Трудно на ногу стає наш сталевий оцей міліметр,<br />
І важко вітрам — на губах вічнотундри ЯК-40 свискоче,<br />
Братська червона земля, а за нею ще Зея з Читою.</p>

<div>




</div>

<p>Ріки запишу: Чукша, Окунайка, Турука, Кичера.<br />
Знову запишу: Зима, Окукикта, Бальма, Кимильтея.<br />
Бадю і Уб, Тос-Юрях, Ліву Маму і Праву,<br />
Нію і Мокву, Киренгу з Уркою, Каду і Кунерму,<br />
А, на придачу, запишу Кунарпу та Їю з Улгою…</p>
<p>Ні. Не запишу. Запишу одні лише очі народу.<br />
Волгу запишу в очах сорок п’ятого — далі-далеко.</p>
<p><em>1977</em></p>

<div></div>