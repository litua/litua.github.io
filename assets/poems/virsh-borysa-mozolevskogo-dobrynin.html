<strong>Мозолевський Борис – Добринін</strong>
<p>В кущі розбігаються дині,<br />
Січеться ячмінь на крупу —<br />
Начальник кар’єру Добринін<br />
Свій “газик” жене по степу.</p>
<p>Він міг би командувать ротами,<br />
Вести за собою полки.<br />
За ним динозаврами ротори<br />
На тлінність ідуть напрямки.</p>
<p>Ховайте, хабарники, скрині,<br />
Лакузи, волайте “ура”!<br />
А він — як праправнук Добрині<br />
Чи просто нащадок добра.</p>

<div>




</div>

<p>Двох різних подоб двоголосся!<br />
Голубка в очу — і стріла!<br />
З такого, як в нього, волосся<br />
Звелась по степах ковила.</p>
<p>Він схопить і бога за барки,<br />
Коли той піткнеться тепер:<br />
Йому б хоч півтонки солярки,<br />
Бо завтра замовкне кар’єр.</p>
<p>І мчить його “газик” степами,<br />
І рвуться за ним ячмені.<br />
Кургани гудуть черепами,<br />
Аж брижі ідуть по стерні.</p>

<div></div>