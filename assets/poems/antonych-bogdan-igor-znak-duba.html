<strong>Антонич Богдан-Ігор – Знак дуба</strong>
<p>За греблею трьох днів і трьох ночей, де вир закляклий,<br />
безодня зелені в півсоннім півбутті безкрая.<br />
Прив’язані до пнів, попутані вітри й бог ляку<br />
столиций, хитрий бог, що все нове обличчя має.</p>
<p>Приземні блискавиці-змії сковзають пнями<br />
слизькими від роси, що молоком холоне в склицю.<br />
Ніч марнотратна нищить надмір форм, як зайві плями,<br />
лиш дуб, мов скнара, береже монет зелених листя.</p>

<div>




</div>

<p>Зоря на промінь сперлась, мов на кий, стоїть над яром,<br />
де борсуком у лігві зло сховалось і притихло.<br />
Чадять урочища мокравин, цвіль кадить рудим пожаром,<br />
а ніч, як чорний буйвол, в рогах місяць — шерсті віхоть.</p>
<p>Безумна безліч форм. Багатство, що призначене для мар,<br />
а ввиш пустеля неба — людський ляк і захват, мертве світло,<br />
лиш дуб, рослинний лев, над лісом, гордий і скупий монарх,<br />
підводить вранці сонця жезл над марнотратним світом.</p>
<p><em>9 червня 1936</em></p>

<div></div>