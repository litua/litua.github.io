Костенко Ліна – Життя іде і все без коректур…<p>Життя іде і все без коректур.<br />
І час летить, не стишує галопу.<br />
Давно нема маркізи Помпадур,<br />
і ми живем уже після потопу.<br />
Не знаю я, що буде після нас,<br />
в які природа убереться шати.<br />
Єдиний, хто не втомлюється, — час.<br />
А ми живі, нам треба поспішати.<br />
Зробити щось, лишити по собі,<br />
а ми, нічого, — пройдемо, як тіні,<br />
щоб тільки неба очі голубі<br />
цю землю завжди бачили в цвітінні.<br />
Щоб ці ліси не вимерли, як тур,<br />
щоб ці слова не вичахли, як руди.<br />
Життя іде і все без коректур,<br />
і як напишеш, так уже і буде.<br />
Але не бійся прикрого рядка.<br />
Прозрінь не бійся, бо вони як ліки.<br />
Не бійся правди, хоч яка гірка,<br />
не бійся смутків, хоч вони як ріки.<br />
Людині бійся душу ошукать,<br />
бо в цьому схибиш — то уже навіки.</p>

<div>




</div>

<p>автор: <strong><a href="http://onlyart.org.ua/?page_id=5118">Ліна Костенко </a></strong></p>

<div></div>