<strong>Микола Руденко – Як стати поетом</strong>
<p><strong>1</strong></p>
<p>Сьогодні всі уміють римувати —<br />
Це нині не найважче ремесло.<br />
Та є рядки, неначе груди з вати,—<br />
Не сіялось у них і не росло.</p>
<p>Але поет…<br />
Ні, рими бездоганні<br />
Його іще не творять, друже мій:<br />
Як сіль у світовому океані,<br />
В Природі розчинитися зумій.</p>
<p>Коли у серці здужаєш вмістити<br />
Жагу світил і спрагу солов’я<br />
І кожен нерв зумієш приростити<br />
До рідних нив,—<br />
ти скажеш: я — не я.</p>
<p>Не я…<br />
Не хтось…<br />
Можливо, тільки хмарка,<br />
Що понад лісом вранці проплива.<br />
Чи та ворона, що над полем карка.<br />
Чи клен…<br />
Чи річка…<br />
Чи земля жива.</p>
<p>Тебе нема і не було ніколи —<br />
Був світ…<br />
А ти до нього завітав</p>
<p>Краплиною, щоб оросити поле,<br />
Малим струмком, щоб виповнити став.</p>
<p>Однаково, яку дадуть роботу:<br />
Крутить скрипуче колесо млина,<br />
Орати до дванадцятого поту<br />
Чи то гарчати псом біля вікна.</p>
<p>Між небом і землею розіп’ятий,<br />
Ти не себе кохай, а землю цю,<br />
Де стільки кривди й зла,<br />
де кожен п’ятий<br />
Приречений померти від свинцю.</p>

<div>




</div>

<p>Кров виплачеш — хай сльози стануть<br />
кров’ю,<br />
Гілками хай стають твої кістки.<br />
Хай те, що називається любов’ю,<br />
Твердіє, мов земні материки.</p>
<p><strong>2</strong></p>
<p>Вмирай, вставай і починай спочатку<br />
Вдихати душу в глину нетривку —<br />
Аби на призьбі гралося дівчатко<br />
І ґелґотіли гуси па ставку.</p>
<p>Аби у лузі зацвіла калина<br />
І на подушку падала коса,<br />
І знову мати народила сина.<br />
А він — це ти…<br />
А ти — земна роса…</p>
<p>Є світ. Є зорі. Є жага велика<br />
Себе побачити живим мазком<br />
На полотні, де атомність безлика<br />
Стікає материнським молоком.</p>
<p>Якщо ти полюбив оту потребу,<br />
Тоді нема для тебе таємниць —<br />
Ітимеш світом. рівний сонцю й небу,<br />
Ні перед ким не падаючи ниць.</p>
<p>Вмістивши в грудях видиме й незриме,<br />
Ти соком зір напоєний міцним,<br />
Забудь про ямби, про сонети й рими.<br />
А просто Словом стань…<br />
І тільки Ним!</p>
<p>Тоді ти враз навчишся римувати,<br />
Так просто й легко, як цвіте земля,<br />
Як вміє, граючись, щаслива мати<br />
В коханні зачинати немовля.</p>
<p>І стане вірш підковою і горном,<br />
І воском, і гартованим мечем.<br />
Для милої — цілунком неповторним,<br />
Для материнських рук — твердим<br />
плечем.</p>
<p><em>09.02.1974</em></p>

<div></div>