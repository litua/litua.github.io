<strong>Павло Мовчан – “Ця радість легка, ще й сама прозвістилась…” </strong>
<p>Ця радість легка, ще й сама прозвістилась,<br />
в простертих руках заломилась у крила:<br />
і видно уже, як з розбитих шибок<br />
випурхує щось на подобу пташок…<br />
Зіпершись непевно на вітер сипучий,<br />
кружляли, як пір’я, тіла нелетючі.<br />
Ішла переміна усталених форм,<br />
узгодженість змісту, увічнення норм:<br />
у яблуці — круглості,<br />
хмелю — у вині,<br />
в незвичній потульності<br />
слова — мені.<br />
В розкритості судин — можливість літань,<br />
у спільності радості — стійкість братань.<br />
А світло розлите гойдало столи,<br />
і тіні лушпайками вгору пливли.<br />
Обсипавшись пір’ям, ми нурились в глиб<br />
своїх колихких плоскодонних колиб…<br />
І ніч понад нами котила пітьму,<br />
швидка, непомітна, — не знати й чому.</p>

<div>




</div>

<p>***</p>

<div></div>