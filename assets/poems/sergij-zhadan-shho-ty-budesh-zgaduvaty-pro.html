Сергій Жадан – Що ти будеш згадувати про ці часи?<p>Що ти будеш згадувати про ці часи?<br />
Адже пам’ять змиває всі голоси,<br />
адже пам’ять не пам’ятає жодних імен, жодних назв,<br />
але ти все одно згадуй, згадуй про кожного з нас.</p>
<p>Згадуй про нашу закоханість у твоє лице,<br />
навіть якщо тобі це не подобалось – згадуй про це,<br />
навіть якщо ти не вірила в серйозність наших хвороб,<br />
навіть якщо не сумнівалась у марності наших спроб,</p>
<p>навіть якщо не зможеш згадати наших імен,<br />
і якщо тебе завжди дратував колір наших знамен,<br />
мова наших освідчень,<br />
біографії наших святих,<br />
кількість у наших будинках зброї, вина і книг.</p>
<p>Згадуй усе, що ми писали тобі в листах,<br />
згадуй, скільки нас полягло в чужих містах,<br />
згадуй, скільки з нас зламалося й продалось,<br />
згадуй, хоча б між іншим,<br />
хоча б когось.</p>

<div>




</div>

<p>Згадуй, як ми ловили твої слова,<br />
згадуй наші поразки й наші дива,<br />
нашу вірність, нашу відвагу, наші страхи,<br />
носи при собі нашу любов, ніби старі гріхи.</p>
<p>Без тебе нічого не буде, хочеш чи ні.<br />
Наші серця, як підводні міни, стоять в глибині.<br />
Згадуй кожну з утеч, згадуй кожну з атак –<br />
скільки зможеш, хоча б до смерті, хоча би так.</p>
<p>автор: <strong><a href="http://onlyart.org.ua/?page_id=48360">Сергій Жадан</a></strong></p>
<p></p>

<div></div>