<strong>Руданський Степан – По чому дурні</strong>
<p>«Де бував-пробував?<br />
Розкажи, Іване!»<br />
«Та вже де не бував,<br />
Всюди бував, пане!</p>
<p>Був не раз у Криму,<br />
Бував і в Полтаві,<br />
Ходив раз у Москву,<br />
Бував і в Варшаві».</p>

<div>




</div>

<p>«А почім у Москві<br />
Дурні продаються?»<br />
«Та навгад не скажу,<br />
Які попадуться:</p>
<p>Як мужик — так мужик,<br />
його й не питають,<br />
А пани — все пани,<br />
З ціни не спадають!»</p>

<div></div>