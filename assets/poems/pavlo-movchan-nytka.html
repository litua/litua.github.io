<strong>Павло Мовчан – Нитка</strong>
<p>Одна — на стільки літ!<br />
Один, та я не знаю…<br />
Зав’язується світ —<br />
і ні кінця, ні краю<br />
протяжності його,<br />
і вузол цей єдиний,<br />
єдиний в нас глагол —<br />
єднальний, серцевинний.<br />
І в судний день скажу<br />
його я перед Богом,<br />
виштовхуючи ржу<br />
із горла храмового.<br />
Пощо мені кривить<br />
душею та словами,<br />
якщо урвалась нить,<br />
ізсукана губами.<br />
Розкручуй навпаки<br />
ту жилу конопляну,<br />
і на свої клубки<br />
змотай судьбу урвану…<br />
Там стільки вже кінців<br />
і вузол на вузлові.<br />
А нитка у руці<br />
сучеться й рветься знову…<br />
І слово, ні, слівце,<br />
як горобець зі стріхи,<br />
випурхує з кінцем<br />
обірваного сміху…</p>

<div>




</div>

<p>***</p>

<div></div>