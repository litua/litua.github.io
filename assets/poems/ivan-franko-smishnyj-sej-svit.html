<strong>Іван Франко – «Смішний сей світ!»</strong>
<p>Смішний сей світ! Смішніший ще поет,<br />
Що все в нім хоче серіозно брати,<br />
Що в тій погоні до незвісних мет<br />
Розумну думку рад би відшукати.<br />
Смішний сей світ! В нім правом – дикий гнет,<br />
А чесна праця в перегнилі шмати<br />
Вкриваєсь, а коб мала лиш відмет<br />
З страв дармоїдів, щоб живіт запхати,<br />
То мала б доста для потреби свої!<br />
Смішний сей світ! Неробів горсть мала<br />
Себе вважає світом, паном всьої<br />
Землі і ціллю всього, що на світі!<br />
Смішний поет, що хтів би, окрім зла,<br />
В тім світі правди й розуму глядіти.</p>

<div>




</div>

<p>1881</p>

<div></div>