Іван Андрусяк – Депресивний синдром<p><em>Оксані</em></p>
<p><strong>1.</strong></p>
<p>Жовтий вечір. Оранжеві свічі.<br />
Кварта вицвілого вина.<br />
Ти вина моя перша і вічна.<br />
Ти єдина моя вина.</p>
<p>По дорозі безпечної долі,<br />
по дорозі битого шкла<br />
я несу тебе, вірну і голу,<br />
не втираючи осінь з чола.</p>
<p>Ти мовчиш. Ти повинна мовчати.<br />
З-під зачинених мертво очей<br />
тихо сочиться страх дитинчати<br />
і повільно по щічці тече.</p>
<p>Нам назустріч виходить карета.<br />
Стигле ложе постелено в ній.<br />
О наївні химери поета!<br />
О безпомічна цнота надій…</p>
<p><strong>2.</strong></p>
<p>нам сьогодні повільно безладно невлучно<br />
говорити мовчати і знов говорити<br />
і спиратись на часу тоненьке поруччя<br />
і затяжно останню цигарку палити</p>
<p>потім знову мовчати мовчати мовчати<br />
доки нерви не стверднуться сіткою дроту<br />
і ховати в очах нуклуїдні карати<br />
чи то крові чи сліз чи наруги чи поту</p>
<p>членувати думки на потерті скрижалі<br />
на свавільні листівки на мудрі рулони<br />
і самотньо довершувать психоаналіз<br />
голубого дощу на роздвоєне лоно</p>
<p>ми повинні багато ми довго повинні<br />
забувати про щастя під вітром вишневим<br />
і кусаючи губи криваві аж винні<br />
роздягати очима стару королеву</p>
<p>королева підходить спокійно панове<br />
під сорочкою білою кості зелені<br />
нумо гордо дивімось а нум гонорово<br />
говорімо про сексу пориви шалені</p>
<p>говорімо… та ні стоїмо як дерева<br />
і останнім зусиллям ковтаємо муку<br />
супокійно підходить бліда королева<br />
для цілунку сухотну протягує руку</p>

<div>




</div>

<p><strong>3</strong></p>
<p>ідеш і бачиш<br />
колючі груди<br />
ідеш і бачиш<br />
голос білявого хлопця<br />
в червонім кашкеті<br />
ідеш і бачиш<br />
дорогу яка не веде</p>
<p>котяться з неба<br />
розпечені персики<br />
меркне</p>
<p>маліє</p>
<p>жовта гора<br />
спертися ліктями<br />
поглядом спертися<br />
впасти долілиць<br />
пропасти<br />
пора</p>
<p>лежиш і чуєш<br />
тріпоче камінь<br />
лежиш і чуєш<br />
солодке вологе тепле<br />
котиться зліва<br />
лежиш і чуєш<br />
усмішку винного</p>
<p>я винен<br />
вина моя<br />
стиснена в правій руці<br />
я винен у тому що я не подібен на себе<br />
я винен у тому<br />
що горобці<br />
склювали усіх без винятку<br />
зебрів</p>
<p>смугасті<br />
китиці<br />
кити<br />
кентаври<br />
круг</p>
<p>мене<br />
круг<br />
тебе</p>
<p>смугасте цунамі<br />
заливає таврію<br />
і<br />
залишає<br />
смугасті дебрі</p>
<p>дерево сходить<br />
заходить дерево<br />
сонце ворушиться<br />
сон червоніє<br />
де Ти Господи<br />
янголи де ви<br />
озовися<br />
Діво Маріє…</p>
<p><strong>4.</strong></p>
<p>ви такі ж як і я<br />
наївні<br />
ви такі ж як і я<br />
довірливі<br />
на бантинах спите<br />
як півні<br />
і встаєте щоранку<br />
з півнями</p>
<p>а мені залишилось<br />
спинитися<br />
на четвертій сходинці<br />
знизу<br />
усміхнутися<br />
помолитися<br />
і вдягнути чернечу ризу…</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>