<strong>Павло Мовчан – Протиріччя </strong>
<p><em>Вскую печальна єси, душе моя?</em><br />
<em> Вскую смущаєши мя?</em><br />
<em> Із повчання Володимира Мономаха</em></p>

<div>




</div>

<p>Єдність, єдиний, єдність, єдине…<br />
Сутність твоя неділима, людино.<br />
Глина потульна, просякнута духом,<br />
вічне стремління, означене рухом…<br />
Ти — це і ти, це і ті — різнойменні,<br />
шлях же до них від княжого «мене»<br />
через обмеженість власного слова.<br />
Глина потульна — спільна основа.<br />
Пальці спітнілі знати на тілі —<br />
тонко ліпили, як тільки вміли,<br />
тонко, витворно, на волосок…<br />
Палить легені духу ковток.<br />
Слово любові — духу томління —<br />
плоть опрозорює за повелінням…<br />
Часом обмежує, болем єднає,<br />
зваблює душу небо безкрає…<br />
Довго тужавіла глина в замісі,<br />
не підлетіти — руки обвисли,<br />
крила обтяжені оловом плоті;<br />
замість душі — вигук із рота<br />
лине в повітря, пада відлунком<br />
слово високе, слово рятунку:<br />
— Боже мій, Боже, Господи Боже! —<br />
Душу розп’яту втримать не може<br />
плоть, що звелася стрімко хрестом…<br />
О, ворухни хоч єдиним перстом!</p>
<p>***</p>

<div></div>