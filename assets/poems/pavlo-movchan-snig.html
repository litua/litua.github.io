<strong>Павло Мовчан – Сніг </strong>
<p><em>(З циклу «Іменники»)</em></p>

<div>




</div>

<p>Порідшав сніг. Крізь білу тканину<br />
враз проступили нечіткі<br />
хатки, зіщулені селянки<br />
і білі верби хилиткі.<br />
Кого вони чекали з ночі,<br />
що побіліли, як стовпці,<br />
чом в захололі їхні очі<br />
трусились снігу пластівці?<br />
Чом вони подих тамували,<br />
до дня обернені лицем,<br />
чому лиш я один як палець<br />
ішов забитим путівцем?<br />
Чи ж годен я сказать хоч слово,<br />
щоб заперечить німоту,<br />
чи ж обійти їх чистим полем,<br />
проклявши снігу гіркоту?</p>
<p>***</p>

<div></div>