<strong>Микола Руденко – Стара кінохроніка</strong>
<p>На мить сповзли з екрана реалії ракетні.<br />
Дивлюсь — очам не вірю, мов справді бачу<br />
сон:<br />
Майнули білі коні — тачанки кулеметні,<br />
На вороних за ними рушає ескадрон.</p>
<p>На мавзолеї Сталін. У нього давня звичка:<br />
Простий кашкет, шинеля…<br />
Мовляв, одна сім’я.<br />
В шерензі вісімнадцять у білих рукавичках.<br />
Догадуюсь потроху, що то між ними я!</p>
<p>Чи вам відомо, скільки зусиль та замороки,<br />
Щоб раптом із шеренги не виніс вороний?..<br />
Це ж ледь не півстоліття! Це ж довоєнні<br />
роки<br />
Неначе з того світу дивлюсь на світ земний.</p>

<div>




</div>

<p>Були ті ж самі шаблі у козаків на Січі.<br />
Ті ж самі коні й сідла. Ті самі стремена…<br />
Я, мабуть, народився не раз або й не двічі,<br />
Якщо й космічне диво мене не обмина.</p>
<p>Коли живеш на хвилі —<br />
Час від подій розпухне.<br />
Його вдяга, мов свиту,<br />
Діяльний чоловік.<br />
Живуть собі міщани:<br />
Їдальня, ванна, кухня.<br />
У мене — сотні років.<br />
У них — кротячий вік.</p>
<p>А пізнання триває: в тюремну веремію<br />
Хтось заверстав бездарно<br />
Мого життя політ.<br />
Згасили телевізор — і я не розумію:<br />
Як той кіннотник юний<br />
Попав сюди за дріт?..</p>
<p>Довкола мене люди, що йдуть по гострій грані,<br />
А спогади почнуться — романи з них пиши.<br />
Кажу молодшим зекам: то ж сам я на екрані.<br />
Сміються хитрувато: авжеж! Бреши, бреши.</p>
<p><em>26.04.1981</em></p>

<div></div>