Іван Андрусяк – живемо під чортом неначе під Богом…<p>живемо під чортом неначе під Богом<br />
і вправно жонглюєм словами<br />
в яких від глибин від прасуті святого<br />
немає ні грама</p>
<p>заплутані ми у своїх переплутах<br />
у путах своїх нерозривних<br />
а хто розриває розрубує пута<br />
той бачиться дивним</p>
<p>а в кого святого нема за душею<br />
ні краплі малої<br />
той в’яже петлю і кидає на шиї<br />
на душі героїв</p>

<div>




</div>

<p>а кого ті пута затягнуть до краю<br />
у чорну годину<br />
на власну той шию петлю одягає<br />
на душу невинну</p>
<p>а іншим байдуже бо інші не знають<br />
дороги у вічне<br />
над стомленим світом Танатос витає<br />
і душі калічить</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>