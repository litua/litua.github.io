Іван Андрусяк – Облога<p><em>Василеві Герасим’юку</em></p>
<p>1.</p>
<p>якщо ніхто якщо нікого<br />
якщо нікому доведеш<br />
що вороги пливуть до бога<br />
як поцілунки на манеж<br />
що королям на цілий вечір<br />
розтасувати короля<br />
що скатертиною предтечі<br />
живе і крутиться земля<br />
де золоченою травою<br />
кошлатих воїнів шляхи<br />
а хто вернувся за тобою<br />
того замінимо ніким<br />
переживемо хвилі сонні<br />
на прю до вежі меч і страх<br />
у короля на підвіконні<br />
холодним мохом сніг пропах<br />
свого незбутого чекає<br />
твоє повернення гряде<br />
а понад мороком і раєм<br />
тоненьку ковдру кіт пряде<br />
муркоче скочується карта<br />
чи на коліна чи на дно<br />
життя воно такого варте<br />
такого зраджує воно</p>
<p>2.</p>
<p>а якщо зупинитись<br />
щоб хмара за хмару зайшла<br />
де сумні упирі<br />
договорять про волю і віру<br />
омела доросте<br />
до вікна до руки до стола<br />
і потреба любити<br />
прокинеться листю і звіру<br />
якщо вилити воду<br />
крізь небо і сон і лице<br />
якщо падати тричі<br />
і тричі вставати у полі<br />
то земля і вода<br />
переможно відгонять мерцем<br />
і залишаться нами<br />
назавтра назавжди ніколи<br />
хвилі орд безіменні<br />
лякливі оскоми потвор<br />
синьоокі релікти<br />
у небі на небі під небом<br />
білий бог над губами<br />
і янголів камерний хор<br />
і розчинені вщерть<br />
хуторів засмальцьовані ребра</p>
<p>3.</p>
<p>алебардами підпираючи<br />
сонні голови вартові<br />
прокидаються усміхаються<br />
вже наврочені ще живі<br />
за чиєюсь рясною відьмою<br />
слід по небу перетече<br />
сокровенну зорю провідаю<br />
доторкаючи за плече<br />
обертається а від доторку<br />
біла пляма на три світи<br />
і роса по твоєму котику<br />
прокидається щоб рости<br />
вартовими земля засіяна<br />
за хрестами вода і степ<br />
україною світло-синьою<br />
небо визбиране цвіте<br />
ополченці виходять хмарами<br />
замикаючи гирла вод<br />
ми не віримо ми не маримо<br />
ми самі собі цей народ</p>
<p>4.</p>

<div>




</div>

<p>як вороги на вежі проростуть<br />
і вкриє порох стигми паперові<br />
солодкий запах встояної крові<br />
усьому місту не дає заснуть<br />
облогою тримає за рукав<br />
і в’ється молодими батогами<br />
і на щиті чиєїсь монограми<br />
малює ошелешений триглав<br />
тримаймося приходить смак води<br />
у роті кисне ладаном і постом<br />
стріла перегороджуючи острів<br />
винюхує собаки і сліди<br />
і вже ніхто на жоден схлип біди<br />
не зможе загубитися на світі<br />
як шибениця гасне на софіті<br />
тоненька цівка талої води<br />
тримаймося приходить час ікон<br />
безбарвних учнів крильцями малюють<br />
за кожен крик на вежі алілуя<br />
за кожен недобитий терикон<br />
шаблями стати волос по мечу<br />
заграє марша вкрадену ранету<br />
це вороги на вежі це комету<br />
у кожнім домі криком засвічу<br />
задеревію витягувши длань<br />
які важкі самодостатні глиби<br />
за скибку хліба за шматочок риби<br />
тримаймося приходить час питань</p>
<p>5.</p>
<p>замісити краплю на дощі<br />
тонко як ікону замісити<br />
посеред обори три плачі<br />
кожен з них із олова відлитий<br />
перший каже не проповідай<br />
нащо ворогам тобі пророка<br />
іго крику викотиться з рота<br />
і постеле попелом курай<br />
другий каже води і мости<br />
знесено і тінь твоя за ними<br />
пронеси окрушини незримі<br />
там де жодних слів не донести<br />
третій каже стань собі і стій<br />
є така природа незборима<br />
що у глину кожен витвір твій<br />
а душа вона так само глина<br />
сонний голос всівся на плечі<br />
тонко-тонко сіється донизу<br />
замісити сонце на дощі<br />
а тоді підкласти жменю хмизу<br />
хто згорить а хто переживе<br />
це уже забава не для тебе<br />
попри небо сіється молебен<br />
і додому в голосі пливе</p>
<p>6.</p>
<p>прирощуєш тонку погорду крил<br />
до тіла що живе собі півкроку<br />
за пил потоку стоптуючи пил<br />
чужого безпросвітного потоку<br />
і так тремтиш як голови тремтять<br />
паруючи над пальцями тонкими<br />
що кожен ліс потятого над ними<br />
не доведе розкришувати рать<br />
і крихти до потоку не згребе<br />
як води в стаю голими руками<br />
за кожен камінь сонце голубе<br />
і сіль рослин за кожен другий камінь<br />
а що собі попросять вороги<br />
яка тобі до того непокора<br />
ця хвора віть не відала що хвора<br />
і вилила собою на сніги<br />
і так гряде відточуючи крил<br />
водою недорізьблене зачаття<br />
вирощуючи голову за щастя<br />
а за життя даруйте тільки пил</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>