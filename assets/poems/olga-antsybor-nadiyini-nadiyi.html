<strong>Ольга Анцибор – Надіїні надії</strong>
<p>На землю спадав вечір. Палахкотіли білим цвітом сади, червоними коралами рясніли тюльпани, п’янкими пахощами чарували нарциси. Розімліла травиця відпочивала від спеки.</p>
<p>Відпочивала і Надія. Вона сиділа на ганку, стомлена важкою роботою, перегріта палючим сонцем, і дивилася на сина і невістку, що стояли неподалік під квітучою яблунею. Молодята закохано дивилися одне на одного, щось тихенько гомоніли, щасливо і безтурботно сміялися.</p>
<p>Дивилася на них Надія і…бачила себе такою ж юною і щасливою багато років тому.</p>
<p>Зростала Надія в великій сім’ї з люблячими, працьовитими батьками, з братами і сестрами. Закінчила школу, поїхала вчитися до міста. Мріяла про щасливу долю, про велике, єдине і прекрасне кохання.</p>
<p>І воно прийшло. Приїхав на роботу в село хлопець такий же юний, як і Надія. Познайомилися, почали зустрічатися, покохали і вже не уявляли життя одне без одного.</p>
<p>Невдовзі прийшов хлопець до Надіїних батьків прохати її руки. І не було щасливішої пари, коли батьки дали згоду на їхній шлюб.</p>
<p>Танцювали гості, гуло весілля, щаслива Надія закохано дивилася в очі нареченого і плекала надію, що подружнє життя буде радісним і безхмарним, як небо погожого літнього дня. Та хто ж, вступаючи в шлюб, думає інакше?</p>
<p>Відшуміло весілля і почалися будні. За рік молодята вже мали синочка, а ще за два – другий народився. Щастя не мало меж, пишався батько синами-соколятами, тішилася дітками мама. Та тривогу в сімейну ідилію вносило те, що чоловік приходив додому напідпитку. Все частіше світлі очі батька застеляв п’яний туман, крізь який він заледве помічав, як ростуть сини, як страждає дружина.</p>
<p>А Надія страждала. Важко було молодій матері з малими дітьми, які часто хворіли. Просила вона чоловіка, щоб кинув пити, плакала, вмовляла – нічого не допомагало. Чаркою починався день, нею ж і закінчувався. Оковита була для чоловіка милішою за юну дружину, за маленьких дітей. Терпіла Надія, була доброю дружиною. Діти доглянуті, в хаті чисто і затишно, щовечора чоловіка чекала смачна вечеря. А коханий чоловік ледь доповзав до ліжка, не помічаючи нічого й нікого.</p>
<p>Захворів молодший синочок і Надія лягла з ним у лікарню. Змучилася жінка від безсонних ночей біля хворої дитини, а чоловік не дуже переймався турботами. Не приніс навіть речей для сина, тож Надія, приспавши малого, побігла за ними додому. І застала чоловіка в їхньому подружньому ліжку з чужою жінкою…</p>

<div>




</div>

<p>Щось обірвалося в душі Надії, затерпла вона, заніміла від пекучого болю, від невимовної образи.</p>
<p>Та не покинула жінка свого зрадливого чоловіка-п’яницю. Вмовляла її мама, розраджувала: «Терпи, доню, адже дітям потрібен батько.» І жила, і терпіла. А зранена душа прагнула любові, тепла і розуміння. Так хотілося молодій жінці чути лагідне слово, бачити турботу про дітей. І почула, і побачила…Та, на жаль, не від свого чоловіка, а від чужого.</p>
<p>Микола набагато старший за Надію. Має він дружину, двох дітей. Здавалося б, щаслива сім’я, але чомусь почувався Микола в ній самотнім. Давно запримітив він Надію, багато років вже його серце починає битися частіше, коли він бачить цю красиву жінку.</p>
<p>Спочатку їхні таємні стосунки були для Надії тільки помстою невірному чоловікові за розтоптані мрії. А далі і сама не помітила, як закохалася. Микола був уважним і ніжним, лагідним і турботливим. З ним Надія ділила радості і печалі, він возив її по лікарнях з хворими дітьми, підтримував, зігрівав теплом свого серця.</p>
<p>Йшли роки, а вони так і жили подвійним життям : кожен нещасливий в своїй сім’ї і обоє безмежно щасливі в своєму коханні. Підростали Надіїні сини, з’явилися онуки у Миколи, а кохання між ними жило, зігрівало серця.</p>
<p>Чоловік Надії пив все більше. Він уже не міг працювати без чарки – тремтіли руки. Почалися проблеми зі здоров’ям – чоловік помер. Плакала жінка, тужила, жаліла дітей і себе, свою понівечену долю. Думала до болю в скронях, як самій підняти на ноги дітей. Не залишив її Микола в біді, підтримував теплим словом, допомагав матеріально. І обіцяв, так щиро обіцяв, що скоро залишить сім’ю і перейде жити до неї. Просив почекати ще трохи, ще трішечки. Ось тільки допоможе дітям та внукам, ось тільки перехворіє дружина, ось тільки догляне стареньку матір.</p>
<p>Чекала Надія. Ішли місяці, складалися в роки… Повільно помирала в душі Надії остання надія на спільне життя з Миколою.</p>
<p>Пройшли роки. Давно виросли сини. Гарні хлопці, міцні, красиві. Обидва мають вищу освіту. Одному Богу відомо як важко було самотній жінці викохати синів, виростити їх, вивчити. Працювала, розвивалася і на двох, і на трьох роботах. Не зігнулась, вистояла, все витримала.</p>
<p>І он стоїть під яблунею її старшенький зі своєю дружиною, щасливі обоє, закохані… Скоро подарують їй онучатко.</p>
<p>А Микола так і живе в своїй сім’ї, і так як і в юності, кохає Надію. Давно вже життя пофарбувало скроні в срібний колір, вляглися пристрасті, а кохання живе, зігріває теплом осінь життя…</p>

<div></div>