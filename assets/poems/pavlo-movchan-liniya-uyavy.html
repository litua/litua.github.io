<strong>Павло Мовчан – Лінія уяви </strong>
<p>В розриві між хмарами судно з’являлось помарне:<br />
«Летючий голландець» — з безодні у безвість летів.<br />
Змістилась, напевне, і вісь планетарна,<br />
бо води звелися, мов мур, в висоті.<br />
Він плив — ніби падав, крилом розпустивши вітрило,<br />
і пінивсь в блакиті прокреслений слід:<br />
уява, можливо, його сотворила,<br />
хоч глибивсь він далі в зеніт самохіть.<br />
Зникав, виникав, непідвладній моїй уже волі,<br />
либонь, перейшов він у вимір небесний давно:<br />
дивився незмигно, щоб сліз не схлюпнуть захололих,<br />
упершись ногами в підсинене дно.<br />
І крик застережливий «гей!» пролітав вище тебе,<br />
та голову в плечі ввібрав, аби вигук не тнув,<br />
і водами вниз опускалося небо,<br />
немов перейшла висота в глибину…<br />
А ти тут покинутий в безвісті тонеш<br />
і стежиш, як судно безлюдне зника,<br />
до губ підступається обрій солоний —<br />
побачив у водах свого двійника…<br />
То ж, може, відбиток твій власний валетом<br />
уперсь головою в замулене дно,<br />
а ти сам у себе з’ясовуєш: де ти?<br />
Вражає тебе нестеменність портрета<br />
і поділ незримий між дійсним та сном.<br />
«Летючий голландець», з якого ти виринув боку?<br />
Хоч плаваєш ти одночасно внизу і вгорі,<br />
в реальнім житті, в сновидіннях глибоких…<br />
В ногах мій двійник — не ступнути ні кроку,<br />
і води зійшлися, і серце замкнули в горіх…</p>

<div>




</div>

<p>***</p>

<div></div>