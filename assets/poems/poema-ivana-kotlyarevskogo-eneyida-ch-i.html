<strong>Іван Котляревський – Енеїда (ч.I)</strong>
<p><strong></strong><strong>Частина перша</strong></p>
<p>Еней був парубок моторний<br />
І хлопець хоть куди козак,<br />
Удавсь на всеє зле проворний,<br />
Завзятійший од всіх бурлак.<br />
Но греки, як спаливши Трою,<br />
Зробили з неї скирту гною,<br />
Він взявши торбу тягу дав;<br />
Забравши деяких троянців,<br />
Осмалених, як гиря, ланців,<br />
П’ятами з Трої накивав.</p>
<p>Він, швидко поробивши човни,<br />
На синє море поспускав,<br />
Троянців насаджавши повні,<br />
І куди очі почухрав.<br />
Но зла Юнона, суча дочка,<br />
Розкудкудакалась, як квочка,<br />
Енея не любила — страх;<br />
Давно вона уже хотіла,<br />
Щоб його душка полетіла<br />
К чортам і щоб і дух не пах.</p>
<p>Еней був тяжко не по серцю<br />
Юноні, — все її гнівив:<br />
Здававсь гірчийший їйвід перцю,<br />
Ні в чим Юнони не просив;<br />
Но гірш за те їй не любився,<br />
Що, бачиш, в Трої народився<br />
І мамою Венеру звав;<br />
І що його покійний дядько,<br />
Паріс, Пріамове дитятко,<br />
Путівочку Венері дав.</p>
<p>Побачила Юнона з неба,<br />
Що пан Еней на поромах;<br />
А то шепнула сука Геба…<br />
Юнону взяв великий жах!<br />
Впрягла в гринджолята павичку,<br />
Сховала під кибалку мичку,<br />
Щоб не світилася коса;<br />
Взяла спідницю і шнурівку,<br />
І хліба з сіллю на тарілку,<br />
К Еолу мчалась, як оса.</p>
<p>“Здоров, Еоле, пане-свату!<br />
Ой, як ся маєш, як живеш? —<br />
Сказала, як ввійшла у хату,<br />
Юнона. — Чи гостей ти ждеш?..”<br />
Поставила тарілку з хлібом<br />
Перед старим Еолом-дідом,<br />
Сама же сіла на ослін.<br />
“Будь ласкав, сватоньку-старику!<br />
Ізбий Енея з пантелику,<br />
Тепер пливе на море він.</p>
<p>Ти знаєш, він який суціга,<br />
Паливода і горлоріз;<br />
По світу як іще побіга,<br />
Чиєхсь багацько виллє сліз.<br />
Пошли на його лихо злеє,<br />
Щоб люди всі, що прі Енеї,<br />
Послизли і щоб він і сам…<br />
За сеє ж дівку чорнобриву,<br />
Смачную, гарну, уродливу,<br />
Тобі я, далебі, що дам”.</p>
<p>“Гай, гай! Ой, дей же його кату! —<br />
Еол насупившись сказав. —<br />
Я все б зробив за сюю плату,<br />
Та вітри всі порозпускав:<br />
Борей недуж лежить з похмілля,<br />
А Нот поїхав на весілля,<br />
Зефір же, давній негодяй,<br />
З дівчатами заженихався,<br />
А Евр в поденщики найнявся, —<br />
Як хочеш, так і помишляй!</p>
<p>Та вже для тебе обіщаюсь<br />
Енеєві я ляпас дать;<br />
Я хутко, миттю постараюсь<br />
В трістя його к чортам загнать.<br />
Прощай же! Швидше убирайся,<br />
Обіцянки не забувайся,<br />
Бо послі, чуєш, нічичирк!<br />
Як збрешеш, то хоча надсядься,<br />
На ласку послі не понадься,<br />
Тогді від мене возьмеш чвирк”.</p>
<p>Еол, оставшись на господі,<br />
Зобрав всіх вітрів до двора,<br />
Велів поганій буть погоді…<br />
Якраз на морі і гора!<br />
Все море зараз спузирило,<br />
Водою мов в ключи забило,<br />
Еней тут крикнув, як на пуп;<br />
Заплакався і заридався,<br />
Пошарпався, увесь подрався,<br />
На тім’ї начесав аж струп.</p>
<p>Прокляті вітри роздулися,<br />
А море з лиха аж реве;<br />
Слізьми троянці облилися,<br />
Енея за живіт бере;<br />
Всі човники їх розчухрало,<br />
Багацько війська тут пропало;<br />
Тогді набрались всі сто лих!<br />
Еней кричіть, що “я Нептуну<br />
Півкопи грошей в руку суну,<br />
Аби на морі штурм утих”.</p>
<p>Нептун іздавна був дряпічка,<br />
Почув Енеїв голосок;<br />
Шатнувся зараз із запічка,<br />
Півкопи для його кусок!..<br />
І миттю осідлавши рака,<br />
Схвативсь на його, мов бурлака,<br />
І вирнув з моря як карась.<br />
Загомонів на вітрів грізно:<br />
“Чого ви гудете так грізно?<br />
До моря, знаєте, вам зась!”</p>
<p>От тут-то вітри схаменулись<br />
І ну всі драла до нори;<br />
До ляса, мов ляхи, шатнулись,<br />
Або од їжака тхори.<br />
Нептун же зараз взяв мітелку<br />
І вимів море як світелку,<br />
То сонце глянуло на світ.<br />
Еней тогді як народився,<br />
Разів із п’ять перехрестився,<br />
Звелів готовити обід.</p>
<p>Поклали шальовки соснові,<br />
Кругом наставили мисок;<br />
І страву всякую, без мови,<br />
В голодний пхали все куток.<br />
Тут з салом галушки лигали,<br />
Лемішку і куліш глитали<br />
І брагу кухликом тягли;<br />
Та і горілочку хлистали, —<br />
Насилу із-за столу встали<br />
І спати послі всі лягли.</p>
<p>Венера, не послідня шльоха,<br />
Проворна, враг її не взяв,<br />
Побачила, що так полоха<br />
Еол синка, що аж захляв;<br />
Умилася, причепурилась<br />
І, як в неділю, нарядилась,<br />
Хоть би до дудки на танець!<br />
Взяла очіпок грезетовий<br />
І кунтуш з усами люстровий,<br />
Пішла к Зевесу на ралець.</p>
<p>Зевес тогді кружав сивуху<br />
І оселедцем заїдав;<br />
Він, сьому випивши восьмуху,<br />
Послідки з кварти виливав.<br />
Прийшла Венера, іскривившись.<br />
Заплакалась и завіскрившись,<br />
І стала хлипать перед ним:<br />
“Чим пред тобою, милий тату,<br />
Син заслужив таку мій плату?<br />
Ійон, мов в свинки грають їм.</p>
<p>Куди йому уже до Риму?<br />
Хіба як здохне чорт в рові!<br />
Як вернеться пан хан до Криму,<br />
Як женитсья сич на сові.<br />
Хіба б уже та не Юнона,<br />
Щоб не вказала макогона,<br />
Що й досі слухає чмелів!<br />
Коли б вона та не бісилась,<br />
Замовкла і не комизилась,<br />
Щоб ти се сам їй ізвелів”.</p>
<p>Юпітер, все допивши з кубка,<br />
Погладив свій рукою чуб:<br />
“Ох, доцю, ти моя голубка!<br />
Я в правді твердий так, як дуб.<br />
Еней збудує сильне царство<br />
І заведе своє там панство:<br />
Не малий буде він панок.<br />
На панщину ввесь світ погонить,<br />
Багацько хлопців там наплодить<br />
І всім їм буде ватажок.</p>
<p>Заїде до Дідони в гості<br />
І буде там бенкетовать;<br />
Полюбиться її він мосці<br />
І буде бісики пускать.<br />
Іди, небого, не журися,<br />
Попонеділкуй, помолися,<br />
Все буде так, як я сказав”.<br />
Венера низько поклонилась<br />
І з панотцем своїм простилась,<br />
А він її поціловав.</p>
<p>Еней прочумався, проспався<br />
І голодранців позбирав,<br />
Зовсім зібрався і уклався,<br />
І, скілько видно, почухрав.<br />
Плив-плив, плив-плив, що аж обридло,<br />
І море так йому огидло,<br />
Що бісом на його дививсь:<br />
“Коли б, — каже, — умер я в Трої,<br />
Уже б не пив сеї гіркої<br />
І марне так не волочивсь”.</p>
<p>Потім, до берега приставши<br />
З троянством голим всім своїм,<br />
На землю з човнів повстававши,<br />
Спитавсь, чи є що їсти їм.<br />
І зараз чогось попоїли,<br />
Щоб на путі не ослабіли;<br />
Пішли, куди хто запопав.<br />
Еней по берегу попхався<br />
І сам не знав, куди слонявся,<br />
Аж гульк — і в город причвалав.</p>
<p>В тім городі жила Дідона,<br />
А город звався Карфаген,<br />
Розумна пані і моторна,<br />
Для неї трохи сих імен:<br />
Трудяща, дуже працьовита,<br />
Весела, гарна, сановита,<br />
Бідняжка — що була вдова;<br />
По городу тогді гуляла,<br />
Коли троянців повстрічала,<br />
Такі сказала їм слова:</p>
<p>“Відкіль такі се гольтіпаки?<br />
Чи рибу з Дону везете?<br />
Чи, може, виходці-бурлаки?<br />
Куди, прочане, ви йдете?<br />
Який вас враг сюди направив?<br />
І хто до города причалив?<br />
Яка ж ватага розбишак!”<br />
Троянці всі замурмотали,<br />
Дідоні низько в ноги пали,<br />
А, вставши, їй мовляли так:</p>
<p>“Ми всі, як бач, народ хрещений,<br />
Волочимся без талану,<br />
Ми в Трої, знаєш, порождені,<br />
Еней пустив на нас ману;<br />
Дали нам греки прочухана<br />
І самого Енея-пана<br />
В три вирви вигнали відтіль;<br />
Звелів покинути нам Трою,<br />
Підмовив плавати з собою,<br />
Тепер ти знаєш ми відкіль,</p>
<p>Помилуй, пані благородна!<br />
Не дай загинуть головам,<br />
Будь милостива, будь незлобна,<br />
Еней спасибі скаже сам.<br />
Чи бачиш, як ми обідрались!<br />
Убрання, постоли порвались,<br />
Охляли, ніби в дощ щеня!<br />
Кожухи, свити погубили<br />
І з голоду в кулак трубили,<br />
Така нам лучилась пеня”.</p>
<p>Дідона гірко заридала<br />
І з білого свого лиця<br />
Платочком сльози обтирала:<br />
“Коли б, — сказала, — молодця<br />
Енея вашого злапала,<br />
Уже б тогді весела стала,<br />
Тогді великдень був би нам!”<br />
Тут плюсь — Еней як будто з неба:<br />
“Ось, ось де я, коли вам треба!<br />
Дідоні поклонюся сам”.</p>
<p>Потім, з Дідоною обнявшись,<br />
Поцілувались гарно в смак;<br />
За рученьки біленькі взявшись,<br />
Балакали то сяк, то так.<br />
Пішли к Дідоні до господи<br />
Через великі переходи,<br />
Ввійшли в світлицю та й на піл,<br />
Пили на радощах сивуху<br />
І їли сім’яну макуху,<br />
Покіль кликнули їх за стіл.</p>
<p>Тут їли рознії потрави,<br />
І все з полив’яних мисок,<br />
І самі гарнії приправи<br />
З нових кленових тарілок:<br />
Свинячу голову до хріну<br />
І локшину на переміну,<br />
Потім з підлевою індик;<br />
На закуску куліш і кашу,<br />
Лемішку, зубци, путрю, квашу<br />
І з маком медовий шулик.</p>
<p>І кубками пили слив’янку,<br />
Мед, пиво, брагу, сирівець,<br />
Горілку просту і калганку,<br />
Куривсь для духу яловець.<br />
Бандура горлиці бриньчала,<br />
Сопілка зуба затинала,<br />
А дудка грала по балках;<br />
Санжарівки на скрипці грали,<br />
Кругом дівчата танцьовали<br />
В дробушках, в чоботах, в світках.</p>
<p>Сестру Дідона мала Ганну,<br />
Насправжки дівку хоть куди,<br />
Проворну, чепурну і гарну;<br />
Приходила і ся сюди<br />
В червоній юпочці баєвій,<br />
В запасці гарній фаналевій,<br />
В стьонжках, в намисті і в ковтках;<br />
Тут танцьовала викрутасом<br />
І пред Енеєм вихилясом<br />
Під дудку била третяка.</p>
<p>Еней і сам так розходився,<br />
Як на аркані жеребець,<br />
Що трохи не увередився,<br />
Пішовши з Гандзею в танець.<br />
В обох підківки забряжчали,<br />
Жижки од танців задрижали,<br />
Вистрибовавши гоцака.<br />
Еней, матню в кулак прибравши<br />
І не до соли примовлявши,<br />
Садив крутенько гайдука.</p>
<p>А послі танців варенухи<br />
По філіжанці піднесли,<br />
І молодиці-цокотухи<br />
Тут баляндраси понесли;<br />
Дідона кріпко заюрила,<br />
Горщок з вареною розбила,<br />
До дуру всі тогді пили.<br />
Ввесь день весело прогуляли<br />
І п’яні спати полягали;<br />
Енея ж ледве повели.</p>
<p>Еней на ніч забрався спати,<br />
Зарився в просо, там і ліг;<br />
А хто хотів, побрів до хати,<br />
А хто в хлівець, а хто під стіг.<br />
А деякі так так хлиснули,<br />
Що де упали — там заснули,<br />
Сопли, харчали і хропли;<br />
А добрі молодци кружали,<br />
Поки аж півні заспівали, —<br />
Що здужали, то все тягли.</p>
<p>Дідона рано ісхопилась,<br />
Пила з похмілля сирівець;<br />
А послі гарно нарядилась,<br />
Як би в оренду на танець.<br />
Взяла караблік бархатовий,<br />
Спідницю і карсет шовковий<br />
І начепила ланцюжок;<br />
Червоні чоботи обула,<br />
Та і запаски не забула,<br />
А в руки з вибійки платок.</p>

<div>




</div>

<p>Еней же, з хмелю як проспався,<br />
Із’їв солоний огірок;<br />
Потім умився і убрався,<br />
Як парубійка до дівок.<br />
Йому Дідона підослала,<br />
Що од покійника украла:<br />
Штани і пару чобіток,<br />
Сорочку і каптан з китайки,<br />
І шапку, пояс з каламайки,<br />
І чорний шовковий платок.</p>
<p>Як одяглись, то ізійшлися,<br />
З собою стали розмовлять;<br />
Наїлися і принялися,<br />
Щоб по-вчорашньому гулять.<br />
Дідона ж тяжко сподобала<br />
Енея так, що і не знала,<br />
Де дітися і що робить;<br />
Точила всякії баляси<br />
І підпускала разні ляси,<br />
Енею тілько б угодить.</p>
<p>Дідона виглядала грище,<br />
Еней щоб веселіший був,<br />
І щоб вертівся з нею ближче,<br />
І лиха щоб свого забув:<br />
Собі очиці зав’язала<br />
І у панаса грати стала,<br />
Енея б тілько уловить;<br />
Еней же зараз догадався,<br />
Коли Дідони терся, м’явся,<br />
Її щоб тілько вдовольнить.</p>
<p>Тут всяку всячину іграли,<br />
Хто як і в віщо захотів;<br />
Тут інші журавля скакали,<br />
А хто од дудочки потів,<br />
І в хрещика, і в горюдуба,<br />
Не раз доходило до чуба,<br />
Як загулялися в джгута;<br />
В хлюста, в пари, в візка іграли<br />
І дамки по столу совали;<br />
Чорт мав порожнього кута.</p>
<p>Щодень було у них похмілля,<br />
Пилась горілка, як вода;<br />
Щодень бенкети, мов весілля,<br />
Всі п’яні, хоть посуньсь куда.<br />
Енеєві так, як болячці<br />
Або лихій осінній трясці,<br />
Годила пані всякий день.<br />
Були троянці п’яні, ситі,<br />
Кругом обуті і обшиті,<br />
Хоть голі прибрели, як пень.</p>
<p>Троянці добре там курили,<br />
Дали приманку всім жінкам,<br />
По вечерницям всі ходили,<br />
Просвітку не було дівкам.<br />
Та й сам Еней-сподар і паню<br />
Підмовив паритися в баню…<br />
Уже ж було не без гріха!<br />
Бо страх вона його любила,<br />
Аж розум ввесь свій погубила,<br />
А, бачся, не була плоха.</p>
<p>От так Еней жив у Дідони,<br />
Забув і в Рим щоб мандровать.<br />
Тут не боявся і Юнони,<br />
устився все бенкетовать;<br />
Дідону мав він мов за жінку,<br />
Убивши добру в неї грінку,<br />
Мутив як на селі москаль!<br />
Бо — хрін його не взяв — моторний,<br />
Ласкавий, гарний, і проворний,<br />
І гострий, як на бритві сталь.</p>
<p>Еней з Дідоною возились,<br />
Як з оселедцем сірий кіт;<br />
Ганяли, бігали, казились,<br />
Аж лився деколи і піт.<br />
Дідона ж мала раз роботу,<br />
Як з ним побігла на охоту,<br />
Та грім загнав їх в темний льох…<br />
Лихий їх зна, що там робили,<br />
Було не видно з-за могили,<br />
В льоху ж сиділи тілько вдвох.</p>
<p>Не так-то робиться все хутко,<br />
Як швидко оком ізмигнеш;<br />
Або як казку кажеш прудко,<br />
Пером в папері як писнеш.<br />
Еней в гостях прожив немало, —<br />
Що з голови його пропало,<br />
Куди його Зевес послав.<br />
Він годів зо два там просидів,<br />
А мабуть би, і більш пронидів,<br />
Якби його враг не спіткав.</p>
<p>Колись Юпітер ненароком<br />
З Олімпа глянув і на нас<br />
І кинув в Карфагену оком —<br />
Аж там троянський мартопляс…<br />
Розсердився і розкричався,<br />
Аж цілий світ поколихався;<br />
Енея лаяв на ввесь рот:<br />
“Чи так-то, гадів син, він слуха?<br />
Убрався в патоку, мов муха,<br />
Засів, буцім в болоті чорт.</p>
<p>Пійдіть гінця мені кликніте,<br />
До мене зараз щоб прийшов,<br />
Глядіть же, цупку прикуріте,<br />
Щоб він в шинок та не зайшов!<br />
Бо хочу я кудись послати.<br />
Ійон, ійон же, вража мати!<br />
Але Еней наш зледащів;<br />
А то Венера все свашкує,<br />
Енеєчка свого муштрує,<br />
Щоб він з ума Дідону звів”.</p>
<p>Прибіг Меркурій, засапавшись,<br />
В три ряди піт з його котив;<br />
Ввесь ременцями обв’язавшись,<br />
На голову бриль наложив;<br />
На грудях з бляхою ладунка,<br />
А ззаду з сухарями сумка,<br />
В руках нагайський малахай.<br />
В такім наряді влізши в хату,<br />
Сказав: “Готов уже я, тату,<br />
Куди ти хочеш, посилай”.</p>
<p>“Біжи лиш швидше в Карфагену, —<br />
Зевес гінцеві так сказав, —<br />
І пару розлучи скажену,<br />
Еней Дідону б забував.<br />
Нехай лиш відтіль уплітає<br />
І Рима строїти чухрає, —<br />
А то залиг, мов в грубі пес.<br />
Коли ж він буде ще гуляти,<br />
То дам йому себе я знати, —<br />
От так сказав, скажи, Зевес”.</p>
<p>Меркурій низько поклонився,<br />
Перед Зевесом бриль ізняв,<br />
Через поріг перевалився,<br />
До стайні швидше тягу дав.<br />
Покинувши із рук нагайку,<br />
Запряг він миттю чортопхайку.<br />
Черкнув із неба, аж куріть.<br />
І все кобилок поганяє,<br />
Що оглобелька аж брикає,<br />
Помчали, аж візок скрипить.</p>
<p>Еней тоді купався в бразі<br />
І на полу, укрившись, ліг;<br />
Йому не снилось о приказі,<br />
Як ось Меркурій в хату вбіг.<br />
Смикнув із полу, мов псяюху.<br />
“А що ти робиш, п’єш сивуху? —<br />
Зо всього горла закричав. —<br />
Ану лиш швидше убирайся,<br />
З Дідоною не женихайся,<br />
Зевес поход тобі сказав.</p>
<p>Чи се ж таки для діла робиш,<br />
Що й досі тута загулявсь?<br />
Та швидко і не так задробиш;<br />
Зевес недурно похвалявсь;<br />
Получиш добру халазію,<br />
Він видавить з тебе олію,<br />
От тілько йще тут побарись.<br />
Гляди ж, сьогодні щоб убрався,<br />
Щоб нищечком відсіль укрався,<br />
Мене удруге не дождись”.</p>
<p>Еней піджав хвіст мов собака,<br />
Мов Каїн затрусивсь увесь;<br />
Із носа потекла кабака:<br />
Уже він знав, який Зевес.<br />
Шатнувся миттю сам із хати<br />
Своїх троянців позбирати;<br />
Зібравши, дав такий приказ:<br />
“Як можна швидше укладайтесь,<br />
Зо всіма клунками збирайтесь,<br />
До моря швендайте якраз!”</p>
<p>А сам, вернувшися в будинки,<br />
Своє лахміття позбирав;<br />
Мізерії наклав дві скриньки,<br />
На човен зараз одіслав<br />
І дожидався тілько ночи,<br />
Що як Дідона зімкне очі,<br />
Щоб, не прощавшись, тягу дать.<br />
Хоть він за нею і журився<br />
І світом цілий день нудився,<br />
Та ба! бач, треба покидать.</p>
<p>Дідона зараз одгадала,<br />
Чого сумує пан Еней,<br />
І все на ус собі мотала,<br />
Щоб умудритися і їй;<br />
З-за печі часто виглядала,<br />
Прикинувшись, буцім куняла<br />
І мов вона хотіла спать.<br />
Еней же думав, що вже спала,<br />
І тілько що хотів дать драла,<br />
Аж ось Дідона за чуб хвать.</p>
<p>“Постій, прескурвий, вражий сину!<br />
Зо мною перше розплатись;<br />
От задушу, як злу личину!<br />
Ось ну лиш тілько завертись!<br />
От так за хліб, за сіль ти платиш?<br />
Ти всім, привикши насміхатись,<br />
Розпустиш славу по мені!<br />
Нагріла в пазусі гадюку,<br />
Що послі ізробила муку;<br />
Послала пуховик свині.</p>
<p>Згадай, який прийшов до мене,<br />
Що ні сорочки не було;<br />
І постолів чорт мав у тебе,<br />
В кишені ж пусто, аж гуло;<br />
Чи знав ти, що такеє гроші?<br />
Мав без матні одні холоші,<br />
І тільки слава, що в штанах;<br />
Та й те порвалось і побилось,<br />
Аж глянуть сором, так світилось,<br />
Свитина вся була в латках.</p>
<p>Чи я тобі та не годила?<br />
Хіба ріжна ти захотів?<br />
Десь вража мати підкусила,<br />
Щоб хирний тут ти не сидів. —<br />
Дідона гірко заридала,<br />
І з серця аж волосся рвала,<br />
І закраснілася, мов рак.<br />
Запінилась, посатаніла,<br />
Неначе дурману із’їла,<br />
Залаяла Енея так: —</p>
<p>Поганий, мерзький, скверний, бридкий,<br />
Нікчемний, ланець, кателик!<br />
Гульвіса, пакосний, престидкий,<br />
Негідний, злодій, єретик!<br />
За кучму сю твою велику<br />
Як дам ляща тобі я в пику,<br />
То тут тебе лизне і чорт!<br />
І очі видеру із лоба<br />
Тобі, диявольська худоба.<br />
Трясешся, мов зимою хорт!</p>
<p>Мандруй до сатани з рогами,<br />
Нехай тобі присниться біс!<br />
З своїми сучими синами,<br />
Щоб враг побрав вас всіх, гульвіс,<br />
Щоб ні горіли, ні боліли,<br />
На чистому щоб поколіли,<br />
Щоб не оставсь ні чоловік,<br />
Щоб доброї не знали долі,<br />
Були щоб з вами злії болі,<br />
Щоб ви шаталися повік!”</p>
<p>Еней від неї одступався,<br />
Поки зайшов через поріг,<br />
А далі аж не оглядався,<br />
З двора в собачу ристь побіг.<br />
Прибіг к троянцям, засапався,<br />
Обмок в поту, як би купався,<br />
Мов з торгу в школу курохват;<br />
Потім, в човен хутенько сівши<br />
І їхати своїм велівши,<br />
Не оглядався сам назад.</p>
<p>Дідона тяжко зажурилась,<br />
Ввесь день ні їла, ні пила;<br />
Все тосковала, все нудилась,<br />
Кричала, плакала, ревла.<br />
То бігала, як би шалена,<br />
Стояла довго тороплена,<br />
Кусала ногті на руках;<br />
А далі сіла на порозі,<br />
Аж зануділо їй, небозі,<br />
І не встояла на ногах.</p>
<p>Сестру кликнула на пораду,<br />
Щоб горе злеє розказать,<br />
Енеєву оплакать зраду<br />
І льготи серцю трохи дать.<br />
“Ганнусю, рибко, душко, любко,<br />
Рятуй мене, моя голубко,<br />
Тепер пропала я навік!<br />
Енеєм кинута я, бідна,<br />
Як сама паплюга послідня,<br />
Еней злий змій — не чоловік!</p>
<p>Нема у серця мого сили,<br />
Щоб я змогла його забуть.<br />
Куди мні бігти? — до могили!<br />
Туди один надежний путь!<br />
Я все для його потеряла,<br />
Людей і славу занедбала;<br />
Боги! я з ним забула вас.<br />
Ох! дайте зілля мні напитись,<br />
Щоб серцю можна розлюбитись,<br />
Утихомиритись на час.</p>
<p>Нема на світі мні покою,<br />
Не ллються сльози із очей,<br />
Для мене білий світ єсть тьмою,<br />
Там ясно тілько, де Еней.<br />
О пуцьверинку Купідоне!<br />
Любуйся, як Дідона стогне…<br />
Щоб ти маленьким був пропав!<br />
Познайте, молодиці гожі,<br />
З Енеєм бахурі всі схожі,<br />
Щоб враг зрадливих всіх побрав!”</p>
<p>Так бідна з горя говорила<br />
Дідона, жизнь свою кляла;<br />
І Ганна, що їй ні робила,<br />
Ніякой ради не дала.<br />
Сама з царицей горювала,<br />
І сльози рукавом втирала,<br />
І хлипала собі в кулак.<br />
Потім Дідона мов унишкла,<br />
Звеліла, щоб і Гандзя вийшла,<br />
Щоб їй насумуватись всмак.</p>
<p>Довгенько так посумувавши,<br />
Пішла в будинки на постіль;<br />
Подумавши там, погадавши,<br />
Проворно скочила на піл.<br />
І, взявши з запічка кресало<br />
І клоччя в пазуху чимало,<br />
Тихенько вийшла на город.<br />
Ночною се було добою<br />
І самой тихою порою.<br />
Як спав хрещений ввесь народ.</p>
<p>Стояв у неї на городі<br />
В кострі на зиму очерет;<br />
Хоть се не по царській породі,<br />
Та де ж взять дров, коли все степ;<br />
В кострі був зложений сухенький,<br />
Як порох був уже палкенький,<br />
Його й держали на підпал.<br />
Під ним вона огонь кресала,<br />
І в клоччі гарно розмахала,<br />
І розвела пожар чимал.</p>
<p>Кругом костер той запаливши,<br />
Зо всей одежі роздяглась,<br />
В огонь лахміття все зложивши,<br />
Сама в огні тім простяглась.<br />
Вкруг неї полум’я палало,<br />
Покійниці не видно стало,<br />
Пішов од неї дим і чад!<br />
Енея так вона любила,<br />
Що аж сама себе спалила,<br />
Послала душу к чорту в ад.</p>

<div></div>