<strong>Микола Вінграновський –  Квітень</strong>
<p>На крилах журавлів весна вже сушить весла,<br />
Загомоніли про життя діди,<br />
І на стежин пахучі перевесла<br />
З снопів тополь тече зелений дим.</p>
<p>І падає в ставки ночами п’яне небо, —<br />
Де гуси білі сплять чутливим сном.<br />
У снах своїх, мабуть, самі від себе<br />
Дівчата пролітають над селом.</p>

<div>




</div>

<p>Летять вони неласкані, незаймані,<br />
В розгоні мрій, не випитих ніким…<br />
Повитий згадками, непрощеними й зайвими,<br />
Скрипить протезом сторож Явдоким.</p>
<p>Скрипить мені, що даль життя не хитра,<br />
Уміти б все забуть і все почать…<br />
Та я іду під всі чотири вітри<br />
На все життя закохувать дівчат,</p>
<p>Бо вже встає світання над дідами,<br />
Прокинулись дівчатонька й дуби.<br />
Сира земля пошерхлими губами<br />
Припала до грудей сівалок голубих.</p>
<p><em>1958</em></p>

<div></div>