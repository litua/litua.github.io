Надя Ковалюк – В ім’я любові… Ні, наперекір!<p>В ім’я любові… Ні, наперекір!<br />
Не лізь у мої спогади павуччям!<br />
Я на шматки розрізую цей біль,<br />
зціпивши зуби, тихо і беззвучно.<br />
І щастя не шукай, його нема!<br />
Воно стекло дощем між сірих вулиць,<br />
де сиву осінь всмоктує земля,<br />
де наші долі слізно розминулись.</p>
<p>Хвилинами стріляє в серце час,<br />
а потім все лікує… Лиш не пам’ять…<br />
Як часто в тих, хто душу всю віддасть<br />
буває доля в латах і у шрамах.<br />
Сховавши серце у вуаль пітьми,<br />
як часто ми не з тими ділим вічність,<br />
а з тими, хто потрібен – тільки сни…<br />
Незрозуміла і безглузда дійсність…</p>

<div>




</div>

<p>Лиш перезимувати б у пітьмі,<br />
а там до літа – лічені хвилини,<br />
пекуче сонце спопелить ті дні,<br />
коли з тобою стали ми чужими.<br />
З календаря зриватиму листки,<br />
молитимусь, щоб це колись забулось…</p>
<p>А пам’ять все запалює свічки<br />
над щастям, що поховане між вулиць.</p>
<p>автор: <a href="http://onlyart.org.ua/?page_id=31008"><strong>Надя Ковалюк</strong></a></p>
<p><a href="http://onlyart.org.ua/wp-content/uploads/2013/09/l1.jpg"></a></p>

<div></div>