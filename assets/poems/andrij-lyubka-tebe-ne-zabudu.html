Андрій Любка – Тебе не забуду<p>Святвечір мене зустрів у дорозі.<br />
Зустрів на землі, а посеред неба<br />
висів молодик. У Великому Возі<br />
і Великій Ведмедиці була потреба.</p>
<p>Крім неба й світла, була світлиця<br />
і запах шкіри, і контур плоті,<br />
що звав до себе. Нехай святиться<br />
усе, що доти було і потім.</p>

<div>




</div>

<p>Бо ніч передерла нам горло спазмом.<br />
Чифірили в келіях старі монашки.<br />
Я не забуду твої оргазми,<br />
щиру наївність, дитячі замашки,</p>
<p>як вікопомну звізду не забуду.<br />
Спогад про тебе згасити не в змозі.<br />
Ніч огортає мене, як Юду.<br />
Святвечір мене зустрічає в дорозі.</p>
<p>автор: <strong><a href="http://onlyart.org.ua/?page_id=44157">Андрій Любка</a></strong></p>

<div></div>