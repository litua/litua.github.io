<strong>Леся Українка – «Не хутко те буде… Чи й буде, чи ні ?»</strong>
<p>Не хутко те буде… Чи й буде, чи ні?</p>

<div>




</div>

<p>Не знаю. Та видиться все те мені,<br />
так ясно – виразно стає перед очі,<br />
як часом в яскравії, місячні ночі<br />
малюються тіні на білій стіні –<br />
виразні та прості, хоча й таємні,<br />
різкі, хоч тремтячі. Враз хмарка налине<br />
і тіні змішає, і сутінь поплине,<br />
мов сивий серпанок… хвилина одна –<br />
і знову показує тіні стіна<br />
різкі, хоч непевні. Невже се тополя<br />
відбилась ота, що стоїть серед поля?<br />
Вона тут подібна до вежі. А се<br />
невже той листочок, що вітер несе?<br />
Зовсім він подібний до хижої птиці…<br />
Отак в моїх мріях ідуть плетениці,<br />
непевнії тіні далеких речей,<br />
і раптом зникають від пильних очей,<br />
і знов виступають. І теє, що буде,<br />
здається мені вже минулим: ті люде,<br />
їх речі й події знайомі мені,<br />
мов чула їх в казці, мов бачила в сні<br />
ще здавна, ще змалку… Так, наче сі тіні<br />
жили десь зо мною в незнаній країні.<br />
І я до їх рвуся у ту далечінь,<br />
де спогад про мене вже буде, мов тінь<br />
від того листка, що зірвався до ранку<br />
і в сутіні зник, мов у сивім серпанку…</p>
<p>2.12.1906</p>

<div></div>