Малишко Андрій – Балада про комвзводу<p>Невідомий поранений комвзводу стукав<br />
нам у броню, показував цілі.</p>
<p>Вечір. Небо — бірюза.<br />
Білий жар вогню.<br />
Куль розпечена сльоза<br />
Опіка броню.<br />
Танки лізуть по прямій<br />
По передовій,<br />
Зачиняє башти люк<br />
Молодий водій.</p>
<p>І на тому ж полі бою, за рікою голубою,<br />
Двічі ранений комвзводу на холодному піску<br />
Піднімає камінь в руки, до танкіста грима в люки:<br />
Ти стріляй,— говорить,— прямо, там два “тигри”<br />
у ліску.-<br />
І танкіст стріляє з ходу, піт втирає із чола,<br />
І горять два “тигри” справа чадним димом, як смола.</p>
<p>Другий танк бере розгін,<br />
Землю колупа,<br />
Та не бачить німця він —<br />
Вітер, ніч сліпа.<br />
Де дорогу, де ту ціль<br />
Знайдеш уночі.<br />
Виступає сива сіль<br />
В хлопців на плечі…</p>

<div>




</div>

<p>Двічі ранений комвзводу, без крові збіліла врода.<br />
Двічі ранений комвзводу з чорним каменем в руці<br />
Креше-стука над мотором, шепче голосом суворим:<br />
Ти стріляй, танкісте, вміло, там же німці, як<br />
мерці.-<br />
І танкіст стріляє вліво, піт втирає із чола,<br />
І горять чуби німецькі чадним димом, як смола.</p>
<p>І пішла бригада в даль,<br />
Всі шляхи мине.<br />
Тільки мертвих друзів жаль,<br />
Хтось їх пом’яне,<br />
Хтось згада, не проживе,<br />
Зарида вночі.<br />
Зрили поле бойове<br />
Наші тягачі.</p>
<p>А поранений комвзводу, а чи сонце, чи негода,<br />
Сниться хлопцям у поході, часто згадують бійці,<br />
Як іде він в полі бою, над рікою голубою,<br />
У броню гарячу стука чорним каменем в руці.</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>