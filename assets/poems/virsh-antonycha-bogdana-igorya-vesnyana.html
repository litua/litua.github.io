<strong>Антонич Богдан-Ігор – Весняна ніч</strong>
<p>Настурцій ніч і ніч конвалій<br />
Пливе музика радієва.<br />
В саду тривожний жду – ніч палить –<br />
тебе, далека зоре, Єво!</p>

<div>




</div>

<p>Карузо ночі – тенор місяць<br />
у скриньці радієвій кличе.<br />
Для наших дум замало місця,<br />
кохання вічна таємнице!</p>
<p>І для сердець замало світла,<br />
землі замало і п’яніння!<br />
Вітри ранкові, наче мітли,<br />
з стежок змітають ніч весінню.</p>

<div></div>