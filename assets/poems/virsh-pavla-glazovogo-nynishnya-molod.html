<strong>Павло Глазовий – Нинішня молодь</strong>
<p>У годину вечорову, тиху та прекрасну,<br />
Дві бабусі розмовляють про молодь сучасну.<br />
— Нині молодь, — перша каже, — квола й дрібнувата.<br />
І хлоп’ят високих мало, і низькі дівчата.<br />
А колись же виростали і дівки високі,<br />
І хлоп’ята, як орлята, у плечах широкі.<br />
Друга ручкою махнула:<br />
— Та й чудні ж ви, мила!<br />
Звідки нині в молодого візьметься та сила?<br />
Та хіба ж воно угору пожене фігуру,<br />
Як щодня гасає, біга, робить фізкультуру?<br />
Всякі кроси там, та бокси, та змагання різні,<br />
Та драбини аж до стелі, та коржі залізні…<br />
Як посмикає ті гирі, боксом як поб’ється,<br />
То й життя йому немилим і гірким здається.<br />
А як ляпнеться з колоди чи впаде з кобили,<br />
То яке вже там здоров’я? Звідки будуть сили?</p>

<div></div>