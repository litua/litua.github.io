<strong>Тарас Шевченко – Пророк</strong>
<p>Неначе праведних дітей,<br />
Господь, любя отих людей,<br />
Послав на землю їм пророка;<br />
Свою любов благовістить,<br />
Святую правду возвістить!<br />
Неначе наш Дніпро широкий,<br />
Слова його лились, текли<br />
І в серце падали глибоко!<br />
Огнем невидимим пекли<br />
Замерзлі душі. Полюбили<br />
Того пророка, скрізь ходили<br />
За ним і сльози, знай, лили<br />
Навчені люди. І лукаві!<br />
Господнюю святую славу<br />
Розтлили… І чужим богам<br />
Пожерли жертву! Омерзились!<br />
І мужа свята… горе вам!<br />
На стогнах каменем побили.<br />
І праведно господь великий,<br />
Мов на звірей тих лютих, диких,<br />
Кайдани повелів кувать,<br />
Глибокі тюрми покопать.<br />
І роде лютий і жестокий!<br />
Вомісто кроткого пророка…<br />
Царя вам повелів надать!</p>

<div>




</div>

<p><em>[Друга половина 1848, </em><em>Косарал] — 1859 року, декабря 18 </em><em>[С.-Петербург]</em></p>

<div></div>