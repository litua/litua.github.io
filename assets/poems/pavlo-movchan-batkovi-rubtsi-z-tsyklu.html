<strong>Павло Мовчан – Батькові рубці (З циклу «Фотокартки») </strong>
<p><em>(З циклу «Фотокартки»)</em></p>
<p>Як пам’ять відбілить<br />
і кров свою очистить?..<br />
Порошиться блакить<br />
на Дерево безлисте.</p>
<p>І тріщина вузька —<br />
то й сніг не западає.<br />
А неба товщ важка<br />
сльозу лиш витискає.</p>
<p>Спливає чистота…<br />
Що ж осіда на серці?<br />
Чи сажа від ґнота?<br />
Чи сіль в очах на денці?</p>
<p>Не відбілить мені<br />
зеленої сорочки.<br />
Бо там, де рвались дні,<br />
влаталися листочки…</p>
<p>Рубець, іржавий дріт<br />
тримають рване тіло.<br />
Синіє криці лід<br />
у тілі споночілім.</p>

<div>




</div>

<p>Розрубане плече,<br />
розкраяні полотна,<br />
і світло із очей<br />
тече чомусь скорботно.</p>
<p>Життя не відбілить,<br />
з смоли не вилить свічки —<br />
заткалась чорна нить<br />
у сорок другім в січні.</p>
<p>Не виторочить, ні…<br />
Рубцьовані провали…<br />
Бо ти лицем зчорнів,<br />
як серце прошивали<br />
осколки, кулі, шріт —<br />
з ливарень Круппа криця<br />
прошила білий світ,<br />
метал блищить в зіницях.</p>
<p>І в голосі — метал:<br />
— Убивці, бомботворці,<br />
а що б вас хилитав<br />
лиш вітровій на шворці.</p>
<p>То мати губ рубець<br />
розшила для прокляття.<br />
І зору промінець<br />
прошив усі багаття.</p>
<p>***</p>

<div></div>