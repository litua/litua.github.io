<strong>Ліна Костенко – Осінь жагуча</strong>
<p>Вечірній сон закоханого літа<br />
і руки, магнетичні уночі.<br />
Вродлива жінка, ласкою прогріта,<br />
лежить у літа осінь на плечі.</p>
<p>Дозріла пристрасть до вогню і плоду.<br />
Пашить вогнем на млосному щаблі.<br />
І торжествує мудрий геній роду<br />
всього живого на живій землі.</p>
<p>Ще літо спить, а вранці осінь встане —<br />
в косі янтарній нитка сивини,<br />
могутні чресла золотого стану,<br />
іде в полях — вгинаються лани.</p>

<div>




</div>

<p>Близнята-зерна туляться в покоси,<br />
біжить юрба червонощоких руж,<br />
сплять солодко черкуси-негритоси,<br />
біляві яблука і жовта раса груш.</p>
<p>Рве синій вітер білі посторонці.<br />
А в серце літа — щедрий сонцепад.<br />
І зливками розтопленого сонця<br />
лежать цитрини, груші й виноград.</p>
<p>Загусне промінь в гронах перегрітих.<br />
А ляже сніг на похололі дні —<br />
жагучий сон закоханого літа<br />
в холодну зиму бродить у вині!</p>

<div></div>