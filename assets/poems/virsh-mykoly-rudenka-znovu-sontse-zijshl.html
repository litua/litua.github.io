<strong>Микола Руденко – Знову сонце зійшло</strong>
<p>Знову сонце зійшло,<br />
День прибув…<br />
Як мене не було,<br />
Де ж я був?</p>
<p>Мабуть, жив у зорі —<br />
В напівсні;<br />
Чи в дубовій корі,<br />
Чи в зерні.</p>

<div>




</div>

<p>Вітер хмари жене.<br />
Дощ іде.<br />
Як не буде мене,<br />
Буду де?</p>
<p>Мабуть, в Сонце піду —<br />
До братів,<br />
І усе там знайду,<br />
Що хотів.</p>
<p>Що хотів, що бажав,<br />
Брав зі сну…<br />
На землі не дожав —<br />
Там дожну.</p>
<p><em>1966</em></p>

<div></div>