<strong>Максим Рильський – Несіть богам дари!</strong>
<p>Несіть богам дари! Прозорий мед несіть,<br />
Що пахне гречкою і теплими дощами,<br />
І золотий ячмінь, і втіху верховіть —<br />
Достиглі яблука, де рожевіють плями.</p>
<p>І виноград міцний кладіть на темну мідь,<br />
На простий жертвеник між вічними дубами,<br />
Де постать Зевсова біліючи стоїть<br />
В блакиті творчості, блаженної нестями.</p>

<div>




</div>

<p>І короп золотий в глибинах чистих вод,<br />
І пари голубів, покірних Афродіті,<br />
І звір із темних нір, і соколи з висот,</p>
<p>І молоді уста, жагою піврозкриті, —<br />
Усе нагадує: і ранньої пори,<br />
І вдень, і ввечері богам несіть дари.</p>
<p><em>1920-1921</em></p>

<div></div>