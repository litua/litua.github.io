<strong>Ліна Костенко – Проща </strong>
<p><strong>Розділ VI.</strong></p>
<p>…Чьвяхкотіла земля у старих постолах,<br />
похилилися верби в осінному шматті.<br />
Повезли мою матір на білих волах,<br />
неоплакану матір, неоплакану матір.</p>
<p>Спочивай, моя мамо, там легше тобі.<br />
Там ніхто не завдасть невигойної муки.<br />
Я ішла за тобою одна у юрбі.<br />
От і всі твої, мамо, і діти, і внуки.</p>
<p>Анікого, нікого нема на землі,<br />
ні єдиної гілочки нашого роду!<br />
Лиш опудало, мамо, в старому брилі<br />
стереже самоту в лобузинні городу.</p>
<p>Я й сама вже не знаю, жива я чи ні.<br />
Тільки знаю одне – що, склепівши повіки,<br />
пропливла моя мати у тому човні<br />
та й втонула у землю, втонула навіки.</p>
<p>Добрела я додому тоді звідтіля.<br />
Та й ношу її смерть у душі, як провину.<br />
Все ввижається: чорна осіння земля<br />
глухо гупає, мамо, об твою домовину…</p>
<p>…Недовго мати щось тоді й прожевріла,<br />
щось після того тижнів півтора.<br />
Кленочками червоними й рожевими<br />
її на той світ осінь провела.</p>
<p>І одридали в небі журавлі<br />
мені людину в світі найдорожчу.<br />
Отой горбочок свіжої землі<br />
поцілувала. Та й пішла на прощу.</p>
<p>…Учора вмилась в річці Полузір’є.<br />
Дивилась в небо – пролітає птах.<br />
Така безмежність і таке безмір’я!<br />
Мій біль в мені. А я у цих степах.</p>
<p>Легенький вітер трави хилитає.<br />
Пасе корову тітка на межі.<br />
Ніхто мене нічого не питає.<br />
Я всім чужа, і всі мені чужі.</p>
<p>Іду. Бреду. Захочу, то й спочину.<br />
Розбиті ноги остуджу в росі.<br />
Ніхто мені не дивиться у спину.<br />
Я йду. Людина. Я така, як всі.</p>
<p>Ще поки тепло, заночую в лузі.<br />
А там хтось впустить, перебуду ніч.<br />
В хатах щебечуть діти голопузі.<br />
Чомусь як гляну – однімає річ.</p>
<p>Щось надломилось в голосі тремкому.<br />
Дорога, степ – усе як в тумані.<br />
Он ще прочани. І, мабуть, нікому<br />
немає гірше в світі, як мені.</p>
<p>…Учора хтось жалів мене: причинна.<br />
Така тепер я чорна і худа,<br />
така хистка тепер моя хода.<br />
Вбираю світ порожніми очима.</p>
<p>Буває, часом сліпну від краси.<br />
Спинюсь, не тямлю, що воно за диво, –<br />
оці степи, це небо, ці ліси,<br />
усе так гарно, чисто, незрадливо,<br />
усе як є – дорога, явори,<br />
усе моє, все зветься – Україна.<br />
Така краса, висока і нетлінна,<br />
що хоч спинись і з Богом говори.</p>
<p>…А степ уже сивий на поминках літа.<br />
Осіннього неба останні глибини.<br />
І гілка суха, як рука кармеліта,<br />
тримає у жмені оранж горобини.</p>
<p>Як глянеш упростяж – дорога в намисті.<br />
Ці барви черлені і жовтогарячі,<br />
ці щедрі сади у багряному листі! –<br />
а люди бредуть і бредуть, як незрячі.</p>
<p>Шуліка з неба видивляє мишу.<br />
Горять на сонці грона горобин.<br />
Сіріє степ. Сорока бриє тишу.<br />
Прочани хліб виймають із торбин.<br />
А дика чайка б’ється об дорогу.<br />
Мандрівний дяк обідає на пні.<br />
– Чого кульгаєш?</p>
<p>– Пробуртила ногу.</p>
<p>– То сядь спочинь.</p>
<p>– А ніколи мені.</p>
<p>– От і мені все ніколи та й ніколи.<br />
Хоч як біжи, а все у довжину.<br />
То я й не кваплюсь.</p>
<p>Вмерти завжди встигну.</p>
<p>А часу все одне не дожену.</p>
<p>– Чи Київ ще далеко? – Та не дуже.<br />
Варшава далі, – усміхнувся дяк.<br />
Сидить і палку мені струже.<br />
Такий старий, небритий, як будяк.</p>
<p>– То це на прощу вибралася ти?<br />
Це треба шмат дороги попойти.<br />
Ще будуть села, будуть города.<br />
А втім, нічого. Ти ще ж молода.</p>
<p>Але чогось така вже, як обвуглена.<br />
Якась така, мов знята із хреста.<br />
Тут, – каже, – палка буде не обстругана.<br />
А тут ми зріжем, – каже, – бо товста.</p>
<p>А я дивлюсь: чужа мені людина.<br />
Розійдемось, чи стрінемось коли?<br />
– Хотіла жити, а життя не вийшло.<br />
Хотіла вмерти, – люди не дали.</p>
<p>А він мені: – Моя ти голубичко!<br />
Страданіє, як кажуть, возвиша.<br />
От я й дивлюсь, що в тебе ж таке личко,<br />
що в ньому наскрізь світиться душа.</p>
<p>А як подумать, дівчинко моя ти,<br />
то хто із нас на світі не розп’ятий?<br />
Воно як маєш серце не з льодини,<br />
розп’яття – доля кожної людини.</p>
<p>Та є печальна втіха, далебі:<br />
комусь на світі гірше, як тобі.</p>
<p>– То ти з Полтави?</p>
<p>– Та, кажу, з Полтави.</p>
<p>– А де живеш, а звуть же тебе як? –<br />
Кажу: – Маруся, як уже спитали. –<br />
І знов мовчу. Такий настирний дяк.</p>
<p>– Ну, як там ваші вулиці Гончарні,<br />
Ковальські, Чоботарські? Ти чия?<br />
Які пісні співаються печальні,<br />
про Остряницю все та Чурая?</p>
<p>А очі в нього тихі і ласкаві.<br />
А так і видно – добрий чоловік.<br />
– А ви, кажу, давно були в Полтаві?<br />
– При школі, – каже, – зимував торік.</p>
<p>Люблю Полтаву. Люди там не сонні,<br />
І місто славне. Де ти там живеш?<br />
Купців полтавських бачив я в Саксонії,<br />
на Шльонську і по землях франків теж.</p>
<p>Шаблі там не ржавіють у коморах,<br />
і кінську збрую миші не гризуть.<br />
А що вже порох, – добрий роблять порох,<br />
в бочки зсипають, гетьману везуть.</p>
<p>Які у вас там питія і страви!<br />
А як співає дівчина оця!..<br />
– Та я, кажу, не зовсім із Полтави.<br />
Я там, кажу, з одного хуторця.</p>
<p>Хоч би ж не взнав!..</p>
<p>А він собі стругає.</p>
<p>– Людину скрізь біда підстерігає.</p>
<p>Ось на, бери, добряча патериця.<br />
І в мене є, а вистругав, ще б пак.<br />
Двох ніг замало, третя пригодиться.<br />
Та й одганятись ніччю від собак.</p>
<p>Бо тут чим далі, о ночівлю важче.<br />
Не те щоб глухо або люди злі.<br />
Чумою вродить, коли років два ще<br />
отак війна походить по землі.</p>
<p>Уже тут дожилися до багатства, –<br />
між людьми мор, на дереві – хробацтва.</p>
<p>Пройшов я землю піднебесну,<br />
як говорив святий Іов.<br />
Куди не глянеш в даль оцю окрестну, –<br />
тут споконвіку скрізь лилася кров.</p>
<p>Там відступало військо Остряниці.<br />
Тут села збив копитами Кончак.<br />
А у долині річки Солониці<br />
сльізьми покути висох солончак.</p>
<p>Он бачиш, хрест, і та пташина зграйка,<br />
і та вже річка висохла на чверть, –<br />
оце отут скрутили Наливайка<br />
і віддали на мученицьку смерть.</p>
<p>Був молодий і гарний був на вроду.<br />
І жив, і вмер, як личить козаку.<br />
За те, що він боровся за свободу,<br />
його спалили в мідному бику!</p>
<p>А он уже й видніє з далини<br />
столиця Вишневецького – Лубни.<br />
Там жив Ярема, син Раїни,<br />
страшний руйнатор України.</p>
<p>Упир з холодними очима,<br />
пихатий словом і чолом,<br />
душа підступна і злочинна,<br />
закута в панцир і шолом.<br />
Уломок лицарського роду,</p>
<p>мучитель власного народу,<br />
кривавий кат з-під темної зорі, –<br />
отам від жив, на Замковій горі.</p>
<p>З гори тієї, що стоїть, висока,<br />
в кільці річок і копаних канав,<br />
лубенський родич краківського Смока<br />
у нашу землю кігті увігнав.</p>
<p>Бенкетував, сідав на шию хлопу,<br />
пускав дівчат по світу без коси.<br />
Стріляв козуль, возив пшоно в Європу<br />
і на поташ випалював ліси.</p>
<p>Загарбав край, неначе відумерщину,<br />
і брав за все – живе і неживе.<br />
За дим, за торг, ставщину, сухомельщину,<br />
спасне, гребельне, з воза, рогове.</p>
<p>Обклав податком вулики, броварні,<br />
степи, луги, левади запосів.<br />
В монастирях, обладнаних під псарні,<br />
святі ченці удержували псів.</p>
<p>Тримав усе оружною рукою.<br />
Був кам’янішим од своїх твердинь.<br />
Горіли села, кров лилась рікою,<br />
коли тікав степами на Волинь…</p>
<p>А вже в Лубнах нема ні бернардина.<br />
Вода усохла в замкових ровах.<br />
І, як печаль одвічна, двоєдина,<br />
душа Раїни плаче по церквах.</p>
<p>А там, де жив всевладний Єремія,<br />
де поросли вже дикі чагарі, –</p>
<p>ще кам’яною щелепою змія<br />
щербатий мур чорніє на горі.</p>
<p>Де був палац – лежать одні руїни,<br />
стирчать уламки обгорілих стін.<br />
Усе сумує смутками своїми…<br />
Душа Раїни квилить між руїн.</p>
<p>І тільки хмари, хмари пурпурові…<br />
І при дорозі – мальви і терни…<br />
І на губах, як вічний присмак крові, –<br />
столиця Вишневецького. Лубни.</p>
<p>Вже ледве йду. Боюся, що пристану.<br />
Лубни минули, є ще трохи дня.<br />
І, як пола подертої сутани,<br />
накрило місто чорне вороння.</p>
<p>І знову степ. І знову даль розлога.<br />
І я мовчу. І дяк уже мовчить.<br />
Ідеш, ідеш… Дорога та й дорога.<br />
Ідеш, ідеш… Хоч би вже відпочить.</p>
<p>Зайшли в село. І моторошно, й дивно.<br />
Ні гавкне пес, ні корби не скриплять.<br />
Хати – як скирти поночі, ні блимне.<br />
Невже так рано люди уже сплять?</p>
<p>Двори якісь похмурі, непривітні.<br />
На все село зустріли двох жінок.<br />
Мов колодки, поцюкані в дровітні, –<br />
гіркі обличчя в борознах думок.</p>
<p>А дяк нічого, підтягнув ременика,<br />
ще й бадьоренько гомонить до мене,<br />
мовляв, оскільки це село Семенівка,<br />
ну, то ходімо, – каже, – до Семена.<br />
От хоч і в цю хатинку понад шляхом.<br />
– Нам, – каже, – що. Усе ж таки під дахом.</p>
<p>А там той дах із просвітом аршинним,<br />
підперлась хата ветхими дверми,<br />
обтулена потрухлим кияшинням<br />
іще з позаминулої зими.</p>
<p>А в хаті пустка, аж земля на споді.<br />
І кріт нарив, і піл уже сторчма.<br />
Сідаймо, – каже, – у чужій господі.<br />
Господа є… Господаря нема.</p>
<p>Тут од Лубен до самої Волині<br />
лежать навколо села удовині.<br />
Причілки виглядають з кропиви.<br />
А тут, як бач, немає і вдови.</p>
<p>Тікав по трупах Єремія звідси.<br />
Та все карав, карав, карав призвідців.<br />
Рубав їм руки, вішав, розпинав,<br />
садив на палі, голови стинав.<br />
Страшний по ньому залишився слід –<br />
козацьких тіл кривавий живопліт.</p>
<p>Усі тут гибли, винні і невинні.<br />
Лишились тільки села удовині.<br />
Та назви сел, побільшости з імен, –<br />
бо все ж Панфил, Григорій та Семен.</p>
<p>…Уранці вийшли. Тиша серпанкова.<br />
І павутиння вже, мов ятері.<br />
Та на поріг наживлена підкова,<br />
та заржавіле рало у дворі.</p>
<p>Іду. Мовчу. Не дуже нам спочилось.<br />
Вночі по хаті все ходив Семен.<br />
Чи серце знову плакати навчилось<br />
на цій дорозі в Київ із Лубен?!</p>
<p>Мовчу. Іду. Дивлюся на дорогу.<br />
Минаю села тихі і річки.<br />
Якомусь ти своєму, певно, богу<br />
поставив, княже, ці страшні свічки.</p>
<p>Аж ген за обрій – далі, далі, далі! –<br />
усе мені ввижаються ті палі.<br />
Над плином років, паростю ялин,<br />
жовтогарячим дивом горобин,<br />
ще й досі кості торохтять зотлілі,<br />
і на вітрах рукава лопотять,<br />
і чорні свити на козацькім тілі<br />
за воронням ніяк не одлетять…</p>
<p>А вороння! Його вже тут – аж темно.<br />
І кряче, кряче, кряче з верховіть…<br />
А крук – самітник. Він собі окремо.<br />
Сидить і жде наступних лихоліть.</p>
<p>І каже дяк: – Спитати б цього крука,<br />
він крук старий, набачився всього, –<br />
чи думав Байда про такого внука,<br />
що зрадить славу прадіда свого?!</p>
<p>Чи не тому такий Ярема й лютий,<br />
ладен цю землю трупами змостить,<br />
що кожна тут осичинка над шляхом<br />
йому про Юду листям шелестить?..</p>
<p>А вже й поля імлою огорнулись.<br />
Слова самі на голос навернулись:</p>
<p>“У Полтаві на риночку<br />
Та й п’є Байда мед-горілочку.</p>
<p>Та й п’є Байда, Байда молодецький.<br />
А назустріч Байді їде Вишневецький.</p>
<p>– Де ти, – каже, – тут такий узявся,</p>
<p>Що мені на очі ще не попадався?</p>
<p>Хто ти, – каже, – і якого роду,<br />
Що тебе не бачив я в Полтаві зроду?</p>
<p>– А я Байда, Байда Вишневецький,</p>
<p>Що мене повісив колись цар турецький.<br />
Що у Царгороді та й мене схопили,<br />
Та й за ребро гаком, гаком зачепили.</p>
<p>У раю сидів я, дуже я занидів,<br />
Бо вже України років сто не видів.</p>
<p>Одпусти на землю, – говорю Петрові. –<br />
Там же мої діти, чи живі-здорові?</p>
<p>Там же мої діти в третьому коліні.<br />
Що вони там роблять тепер на Вкраїні?</p>
<p>А Петро послухав,<br />
Та й спустив драбину,</p>
<p>Та й спустив драбину<br />
Прямо в горобину.</p>
<p>Як гукне ж Ярема на свої гайдуки:<br />
– Візьміть того Байду,</p>
<p>візьміть добре в руки!</p>
<p>Візьміть Байду, ізв’яжіте,<br />
Та й за ребро гаком, гаком зачепіте!</p>
<p>…Ой висить Байда на риночку,<br />
Та й не день, не нічку,</p>
<p>та й не годиночку.</p>
<p>Каже Байда, Байда Вишневецький:<br />
– Краще б мене вішав ще раз цар турецький!<br />
Висіти на палі то іще не мука,<br />
Як тепер дивитись на такого внука!..”</p>
<p>– Е, дівчино, я слухаю, та й байдуже,<br />
що ти ж співаєш не про того Байду вже.</p>
<p>А голосочок! То чого ж ти крилася?<br />
То все мовчиш, то я аж остовпів.<br />
Співав і я на хорах і на криласі,<br />
і знаю світський і духовний спів.</p>
<p>Дишканти чув я, тенори, баси.<br />
А ти співаєш – душу всю проймає.<br />
Бувають, може, й кращі голоси,<br />
але т а к о г о другого немає!</p>
<p>Послухай, – каже, – дівчино з Полтави,<br />
де ти навчилась брати ці октави?</p>
<p>Пісні мої дівочі, не вселенські.<br />
Співаю так, не вмію по-письменськи.<br />
– А я пізнав риторики, інфими.<br />
І так скажу: душа жива не ними.</p>
<p>Піїти пишуть солодко, під метри.<br />
Про три персони божі. А слова,<br />
слова, Марусю, видумані, мертві.<br />
Од слів таких чманіє голова.</p>
<p>Піднаторіли наші віршописці,<br />
бодай їх муха вбрикнула в колисці, –<br />
убогі словом, мислію порочні,<br />
у тридцять літ плішиві і старі,<br />
вони складають віршики святочні,<br />
а в селах ридма плачуть кобзарі.</p>
<p>Або такі, як ти оце, дівчата<br />
в сумних піснях виспівують життя.<br />
Ще Україна в слові не зачата.<br />
Дай Боже їй родити це дитя!</p>
<p>Бо те, що пишуть, то іще полова,<br />
то ще не засів для таких полів.<br />
З часів появи книги “Часослова”<br />
вже й час минув, а щось не чутно слів.</p>
<p>Усе комусь щось пишуть на догоду<br />
та чечевиці хочуть, як Ісав.<br />
А хто напише, або написав,<br />
велику книгу нашого народу?!</p>
<p>Чи десь над книгою тією</p>
<p>свіча у келії дрижить?</p>
<p>Чи десь в церковному притворі</p>
<p>у скрині кованій лежить?</p>
<p>…І знову шлях. Тополі та могили.<br />
Архемівка. Григорівка. Панфили.<br />
Остапівка. Карпилівка. Тишки.<br />
Так і йдемо, крізь горе навпрошки.</p>
<p>Хто десь в селі проторохтів гарбою.<br />
Та й знову тиша тугою бринить.<br />
А дяк говорить наче сам з собою.<br />
Іде, старенький, все щось бубонить.</p>
<p>– Коли я в бурсі пізнавав науки,<br />
Афіни й Рим пройшли крізь мої руки.</p>
<p>От був народ! Що римляни, що греки.<br />
На всі віки нащадкам запасли.</p>
<p>А ми… А ми!.. Хоч би які лелеки<br />
Гомера нам в колиску принесли.</p>
<p>Усі віки ми чуєм брязкіт зброї,<br />
були боги в нас і були герої,<br />
який нас ворог тільки не терзав!<br />
Але говорять: “Як руїни Трої”.<br />
Про Київ так ніхто ще не сказав.</p>
<p>Колись у давність недозриму<br />
була страшна дорога з Риму.</p>
<p>І звався Аппіїв той шлях.</p>
<p>Вже скільки тих віків минає,<br />
а в світі, певно, кожен знає,<br />
коли й кого там розпинали,<br />
Про це написано аннали,<br />
про це писали так і в риму,<br />
зучили вздовж і вперехрест.<br />
Але ж ота дорога з Риму<br />
якихось кілька сотень верст.</p>
<p>А тут до самої Волині<br />
лежать ці села удовині!</p>
<p>Хто знає, що тут відбулося?<br />
Хто розказав це людям до пуття?<br />
Неназване, туманом пойнялося.<br />
Непізнане, пішло у небуття.</p>
<p>І десь, колись, через багато літ,<br />
ніхто цього й не втямить вже як слід,<br />
не зніме шапку, не проллє сльози,<br />
бо що? – дорога, їздили вози,<br />
гули вітри, бриніла хохітва…<br />
Велике діло – писані слова!</p>
<p>Історії ж бо пишуть на столі.<br />
Ми ж пишем кров’ю на своїй землі.<br />
Ми пишем плугом, шаблею, мечем,<br />
піснями і невільницьким плачем.<br />
Могилами у полі без імен,<br />
дорогою до Києва з Лубен!</p>
<p>Ідеш, ідеш, а ще й не половина,<br />
Ідеш, ідеш, хоч добре, не один.<br />
Кривавим градом плаче горобина.<br />
Пливе туман, як білий лебедин.</p>
<p>Стоять ліси смарагдово-руді,<br />
після дощу надовго крапелисті.<br />
Все глибша осінь. Вже і жолуді<br />
ховає сойка під опале листя.</p>
<p>Оце йдемо вже кілька діб, –<br />
небілені хати і випалений хліб.</p>
<p>І каже дяк: – Де будем ночувати?<br />
Про хліб і сіль давно щось не чувати.</p>
<p>От я мандрую, хоч уже й не молод.<br />
Земля велика, радості нема.<br />
Ускрізь біда.</p>
<p>Не тилько вщался голод,</p>
<p>но і недугів смертоносних тьма.<br />
Вмирають люди, діткнені хоробами.<br />
Господь гробами землю поразив.<br />
Поля засіяв воями хоробрими,<br />
а нехоробрих геть переказив.</p>
<p>А тут ще та комета велетенська,<br />
що наче в небі схрещені мечі.<br />
І голий вовк явивсь біля Смоленська,<br />
і їсть людей, і виє уночі…</p>
<p>Ну, вибачай, нагнав на тебе жаху.<br />
Та ти не бійся, я вже не об тім.<br />
Хоч би яка коршомка біля шляху<br />
або який странноприїмний дім.</p>
<p>Тобі, голубко, хоч води напиться.<br />
Підійдеш перша, може, не злякаються.<br />
Ще буде й гірш. Чим ближче до столиці,<br />
то тим міцніше люди замикаються.</p>
<p>– Пустіть хоч дівку,</p>
<p>що це вам зашкодить?</p>
<p>Чи жалько вам соломи околіт? –<br />
Хтось пробурчав:</p>
<p>– Багато вас тут ходить.</p>
<p>Хай Бог простить. Такий тепера світ.</p>
<p>– Гонорували нас пристойно.<br />
Так під дверима і простоїмо?</p>
<p>Ти тільки той… ти не впадай у відчай.<br />
Ще поки є погривина трави.<br />
А як Ісус, син, – каже, – чоловічий,<br />
не мав де прихилити голови?</p>
<p>Та й те сказити: морове повітря.<br />
І хто там знає, звідки ми йдемо?<br />
– Немає місця, людоньки, повірте.<br />
Самі у хаті покотом спимо.</p>
<p>У того діти, в того породілля,<br />
У того баба хвора на печі.<br />
Бояться люди. Мор іде з Поділля.<br />
Дарма у вікна й стукати вночі.</p>
<p>Зчерствіли люди од всіляких лих.<br />
Неволя давня душі роздвоїла.<br />
“Розширю страх мій на землі живих”, –<br />
як сказано в пророка Даниїла.</p>
<p>То поки сонцю крок до потуханія,<br />
мабуть, ходім шукати укриття,<br />
де ні печалі вже, ні воздиханія,<br />
а токмо безконечнеє життя.</p>
<p>Такі привітні цвинтарі бувають –<br />
шатро небес у мармур в бур’яні.<br />
Живі живих, Марусю, убивають,<br />
а мертві зроду не зачеплять, ні.<br />
Це тут блукають різні поторочі,<br />
а цвинтар – то вже діло не страшне.<br />
Спокійно там. Хіба що проти ночі<br />
чиясь душа крилом тебе черкне.</p>
<p>Он подивись, – ну чим не райські кущі?<br />
В траві лежить вороняче перо.<br />
Є навіть райки, яблучка гіркущі,<br />
на древі зла прищеплене добро.<br />
Десь, певно,</p>
<p>й змій сховався тут здоровий.</p>
<p>Сама не їж, не спокушай мене.<br />
Бо як побачить янгол мармуровий, –<br />
з надгрібка зійде, з раю прожене.</p>
<p>Гроби все, бачиш, панські, алебастрові<br />
Надбитий янгол думає про суть.<br />
То давній цвинтар. Видно, що душпастирі<br />
біблійних кіз тут іноді пасуть.</p>
<p>Які тут склепи! Цілі кам’яниці.<br />
Герби, склепіння, сходи і гробниці.<br />
Залізні двері, злодій не втеребиться.<br />
І всюди плющ повився на пригребицях.</p>
<p>Які шляхетні прізвища тут панські! –<br />
Бидловські, Козєбродські, Себастьянські.<br />
Яка в них гідність чується велика! –<br />
Рох Яблоновський і Тадеуш Пика.</p>
<p>Ти ба, які наймення гонористі.<br />
Не спиться щось в такому товаристві.</p>
<p>А тут кого заткало павутиною?<br />
Кому це час так амфору надгриз?<br />
Антон Ключенко, писано латиною.<br />
Це, певно, з тих, юхтових, фарфолиз.</p>
<p>Якби видніше, поблукати скрізь би.<br />
Тут є, либонь, вибітні горорізьби.<br />
А цей надгрібок… –</p>
<p>Дяк яж відсахнувся.</p>
<p>Диви, живий, їй-бо, поворухнувся!</p>
<p>“Обняв мя страх”, – як сказано в псалмі.<br />
То це ми тут, виходить, не самі.</p>
<p>То, може, ноги отряхнем од праха?<br />
Не дай Бог привид, ще нас наляка.<br />
Щось дуже бідно вбране як на графа<br />
і зашляхетне як на жебрака.</p>
<p>Диви, сидить і нас не помічає,<br />
як той надгрібок сивої печалі.</p>
<p>Мабуть, поляк. Стара-стара людина.<br />
Це ж, певно, тут уся його родина –<br />
у цій землі…</p>
<p>Скорбото всеочисна!</p>
<p>Оце уже і є його вітчизна.</p>
<p>Давай одійдем, що вже тут поможеш?<br />
Одні кричать: “Од можа і до можа!”<br />
А це старий? Людина між людьми,<br />
живе, як ми, і мучиться, як ми.</p>
<p>Колись нащадки будуть одмивати<br />
оцю печаль од крові і глупот.<br />
Бо можновладці – тяжко винуваті.<br />
А що зробив народові народ?!</p>

<div>




</div>

<p>…Вже он і зорі сиплються з Ковша.<br />
Складне життя у всій його всебічності.<br />
А як подумать, – що таке душа?<br />
Як той казав, це – горизонт до Вічності.</p>
<p>Гіркущих райок вранці пожували,<br />
та й знов до ночі подорожували.</p>
<p>А вже й ліси соснові почались.<br />
Тут, кажуть, є розбійники і лосі.<br />
Тут вже когось зарізали колись,<br />
то в повнолуння він кричить і досі.<br />
Я вже й не чую тих страшних казок.<br />
Вже йду не йду, підламуються ноги.<br />
Нічної птиці моторошний зойк<br />
і чорний сум лубенської дороги.</p>
<p>І раптом, що це? Жовті світлячки?<br />
Потрухлих пнів далекі мерехтинки?<br />
Мигтять, мигтять…</p>
<p>Навколо ж – ні хатинки.</p>
<p>Підходим ближче, а воно – свічки.</p>
<p>Лежать під лісом люди на траві,<br />
на грудях склавши руки воскові,<br />
лицем до неба, тьмою оповитого,<br />
напівукриті хто сачком, хто свитою, –<br />
чи вже умерли, чи іще живі?</p>
<p>На жовті пальці обпливає віск.<br />
Обличчя гострі, одежина латана.<br />
Горять свічки.</p>
<p>І сосни пахнуть ладаном.</p>
<p>Шумить над шляхом предковічний ліс.</p>
<p>Якісь пташки шиширхають у нетрях…<br />
Десь виє вовк у хащах лісових…<br />
Ну що ж, ту ніч були ми серед мертвих,<br />
а цю ніч будем між напівживих.<br />
Все ж охітніше. Не підійде звір.<br />
Та й перебудем до холодних зір.</p>
<p>Он ще жива, бач, видно по людині.<br />
Рука здригнула, воском припекло.<br />
– Ви звідки, люди?</p>
<p>– З голоду. З Волині.</p>
<p>– З села якого?</p>
<p>– Вимерло село.</p>
<p>Ще подих ледве піднімає груди.<br />
Сутемні лиця, білі сорочки…<br />
– Куди ви, люди?</p>
<p>– Вже тепер нікуди. –</p>
<p>Свічки… свічки… і тиша… і свічки…</p>
<p>І каже дяк: – У них там на Волині<br />
якісь такі плачі гіркополинні,<br />
то край такої дивної краси.<br />
А голоси, які там голоси!<br />
Але й життя там, Боже, твоя воля.<br />
У них же там і сорочки, як доля.<br />
Там сосонку, кривульку або човник –<br />
а рукави ж біліші лебедів –<br />
ото як пустить чорним,</p>
<p>чорним,</p>
<p>чорним</p>
<p>до зап’ястку у декілька рядів!</p>
<p>Минає ніч… Свічки вже догорають…<br />
– Ці, – каже дяк, – хоч легко умирають.<br />
А то ішли, як жито наливалось.<br />
Ото як підуть попасом в житах,<br />
то, віриш, потім корчились, звивались,<br />
покрай доріг повзли на животах.</p>
<p>Оце таке. Тобі не надокучило?<br />
Супутника послав Бог балакучого.</p>
<p>Усе складаю в душу, як в шкатулку.<br />
Уже душа гіркіша полину.<br />
І хоч не маю на землі притулку,<br />
но знаю землю вшир і в глибину.<br />
– То ви б усе взяли та й написали,<br />
та й був би слід по вашому життю.</p>
<p>– Я написав, так торбу в мене вкрали,<br />
і всі мої папіруси тю-тю.</p>
<p>Чи думали, що там вино і брашно?<br />
Чи золото, нахапане в війну?<br />
А знов мені заходжуватись страшно.<br />
Старий уже, тепер так не утну.</p>
<p>Вже в мене й чуб, як пух на осокорі.<br />
Вже в мене й очі до письма слабі.<br />
Колись думки на слово були скорі,<br />
тепер думки самі уже в собі.</p>
<p>То вже, мабуть, отак я і умру,<br />
а діло жизні так і не подвигну.<br />
Бо хоч і в рот горілки не беру,<br />
але ж і книгу написать не встигну.</p>
<p>Мої собраття вже пішли у стовбур,<br />
вродивши рясно плевелами слів.<br />
Найперший дурень і останній бовдур<br />
уже, мабуть, в науках преуспів.</p>
<p>А я гусак обскубаний, що й досі<br />
гелгоче щось про правду і добро,<br />
котрому в лапі вдержать удалося<br />
одне своє гусиноє перо.</p>
<p>Мені не треба слави, ані грошей,<br />
ані щоб сильний світу похвалив, –<br />
аби хто-небудь, мислію возросший,<br />
до мене часом слух свій прихилив.</p>
<p>Але ж я прочитателів не маю.<br />
Сам пишу, і сам собі внімаю.</p>
<p>…Тополя гнеться, як тонка танечниця.<br />
Лягає пил в густий чортополох.<br />
І в’ється вдаль дорога-безконечниця.<br />
І ми йдемо, і добре нам удвох.</p>
<p>Бо він бреде, а я собі кульгаю.<br />
Він гомонить, а я собі мовчу.<br />
Уже й на палку дужче налягаю,<br />
і соваю торбину по плечу.</p>
<p>А він іде, милується дорогою.<br />
Він молодий, йому іде не сто.<br />
В старій сукмані, книжка за вилогою<br />
і торбу – наче ремеза гніздо.</p>
<p>…Твердіший грунт намацують ціпки.<br />
Частіше схил обсотаний корчами.<br />
Чіпляючись лахміттям за гілки,<br />
виходять з лісу у піски прочани.</p>
<p>Піски, піски… І де він, той причал?<br />
Чи так іти, чи стежка одурила?<br />
Пливуть, пливуть кораблики прочан –<br />
над постолами нап’яті вітрила…</p>
<p>Одна ішла, закута у вериги,<br />
у ковпаку залізному, невзута.<br />
Чи хто сказав, чи вичитала з книги,<br />
що Богу вгодна отака покута?</p>
<p>Ішла молитись у святі печери,<br />
казали, – десь іздалеку, з Печори.<br />
Пудовий костур, і сама як мощі.<br />
Та так і впала, не дійшла до прощі.</p>
<p>Чи грішниця, чи, може, так, блаженна.<br />
Присипали. Куди ж її нести?<br />
А вдалині вже Лавра нездвиженна<br />
вечірнє сонце брала на хрести…</p>
<p>І ось він – Київ!</p>
<p>Возсіяв хрестами.</p>
<p>Пригаслий зір красою полонив.<br />
Тут сам Господь безсмертними перстами<br />
оці священні гори осінив.</p>
<p>Так довго йшла, так ждала терпеливо.<br />
І ось він, Київ, за валами він! –<br />
той стольний град, золотоверхе диво,<br />
душі моєї малиновий дзвін!</p>
<p>…І увійшли ми в київські ворота.<br />
Чогось так тихо, мов пройшла чума.<br />
І каже дяк: – Згадай про жінку Лота.<br />
Не озирайся. Києва нема.</p>
<p>Я озирнулась. Я не скам’яніла.<br />
Я не дала пролитися сльозам.<br />
Отак пройшло тут військо Радзивілла! –<br />
В руїни вулиць заточився храм.</p>
<p>Дзвіниця – мертва. Обгоріли крони.<br />
І все німе – і гори, і Поділ.<br />
В Литву до себе вивіз наші дзвони<br />
литовський гетьман Януш Радзивілл.</p>
<p>Покинуті, попалені, похмурні<br />
стоять двори, базари, винокурні.</p>
<p>Сади стоять, примерлі од пожежі.<br />
Людей нема. Коні не іржуть.<br />
Лиш на валах необгорілі вежі<br />
стирчать у небо. Попіл стережуть.</p>
<p>Оце мій Київ, це моя вітчизна.<br />
Залиті кров’ю київські вали.<br />
Ой люди, люди, Божа подобизна,<br />
до чого ж ви цю землю довели?!</p>
<p>І каже дяк: – Яка там подобизна?<br />
Коли земля здригнулась від копит,<br />
назустріч Радзивіллу вийшов Тризна,<br />
печерський пресвятий архимантдрит.</p>
<p>І так звернувся, сивий та уклінний:<br />
– Короні польській брат одноколінний!</p>
<p>Ось ключ від міста. Ми відкриєм брами.<br />
Іди. Заходь. Та тільки пощади<br />
священне місто і священні храми.</p>
<p>І він ввійшов, литовський князь, сюди.<br />
Як ніж у спину. А Потоцький – в груди.<br />
Богдан між ними, як між двох вогнів.<br />
Що тут було! Розказували люди –<br />
три дні, три ночі Київ пломенів!</p>
<p>…Стояв собор старовинний із випаленою душею.<br />
Ми тихо ступили в морок,</p>
<p>що димом ядучим пропах.</p>
<p>Молилися в порожнечу, на попіл ікон молились,<br />
шукали живого Бога у сонячних сизих стовпах.</p>
<p>Лежали зрушені плити, як зашерти чорної криги.<br />
І янголи і білій одежі впритул обступили вівтар.<br />
Кричали полускані стіни.</p>
<p>Якісь недопалені книги</p>
<p>заблуканий місяць знадвору холодним пальцем гортав.</p>
<p>Перехрестилась і заплакала.<br />
І тихо вийшла із собору.<br />
Ішла на прощу, а потрапила<br />
чи то в Содом, чи то в Гоморру.</p>
<p>…Вже поночі до Лаври добирались.<br />
Ішли угору вузько, в колосок.<br />
Якісь яри, якийсь дрімучий праліс.<br />
Яри нічого, краще, ніж пісок.</p>
<p>А по ярах, по схилах, як тубільці,<br />
землянки покопали погорільці.<br />
Ідеш, аж дивно: у вечірній млі<br />
то там, то там димок із-під землі.</p>
<p>І каже дяк: – Як у часи Батиєві.<br />
Пішли у землю люди в Києві.</p>
<p>Вже й обжились. Он хтось обгородився.<br />
А хто і сіно склав уже в стіжки,<br />
А хтось уже в землянці й народився,<br />
бо онде жінка сушить пелюшки.</p>
<p>Життя іде. Як сказано у Павла:<br />
“Живіть благочестиво у Христі”.<br />
Потерп ще трохи. Вже ось-ось і Лавра.<br />
А там спочинеш по трудах путі.</p>
<p>…Але коли ми підійшли до Лаври,<br />
вже ніч була.</p>
<p>Біля святих воріт</p>
<p>якісь сиділи постаті, як равли,<br />
ввібравши руки, й ноги, і живіт.</p>
<p>Обідрані, закутані в рядюжки,<br />
не розбереш, де злидні, де злодюжки.<br />
Ще й руки тягнуть, просять Христа ради.<br />
Це люди теж. А що ти їм даси,<br />
коли, минувши селища і гради,<br />
сам третій тиждень сухарі їси?</p>
<p>Святі ворота взято на ланцюг.<br />
У Лавру не пускають волоцюг.</p>
<p>Вночі ворота Лаври не гостинні,<br />
даремно тут і возвишати глас.</p>
<p>Глас вопіющего в пустині,<br />
напевно, був чутніший, як у нас.</p>
<p>Хтось бубонів. Хтось бився у падучій.<br />
До ранку ми й просиділи з дяком.<br />
І волохаті хмари кругойдучі<br />
крутили в небі жовтим мідяком.</p>
<p>…На другий день були ми у печерах.<br />
Тяглись в рукава довгих галерій.<br />
Поклони били. І чекали в чергах,<br />
бо тут людей – що свічка, то і рій.</p>
<p>Печерський старчик спереду іде,<br />
прочанам мощі в щілинку показує.<br />
А я ж не знаю, ані хто, ні де,<br />
то час від часу дяк мені розказує:</p>
<p>– Це преподобний лікар Агапіт,<br />
що ізцілив самого Мономаха.<br />
А це – Алимпій, майстер на весь світ,<br />
до пензля хист був у цього монаха.</p>
<p>Це – Нестор, найславетніший з дідів.<br />
Лишив нащадкам працю свою горду,<br />
бо він писав і в келії сидів,<br />
а я ходив, і в мене вкрали торбу.</p>
<p>А далі все подвижники, святі,<br />
що тут сиділи в келіях заперті,<br />
що їх Господь за подвиги в житті<br />
сподобив буть нетлінними по смерті.</p>
<p>Оце Мардарій, що не мав майна.<br />
А це – Пафнутій, що не пив вина.</p>
<p>Це – преподобний схимник Силуян,<br />
котрий без шуму, крику і ловитви<br />
злодіїв, дременувших у бур’ян,<br />
зв’язав єдино силою молитви.</p>
<p>Це – Нестор другий.</p>
<p>Зветься він – Некнижний.</p>
<p>Таку заслугу перед Богом мав,<br />
що завжди був на всіх богослужіннях,<br />
а й разу, ти скажи, не воздрімав.</p>
<p>А це – Сисой, що хіть свою презміг,<br />
щодня ходив до річки у веретті<br />
і роздягався з голови до ніг,<br />
щоб комарі кусали в очереті.</p>
<p>Такі часи були благофортунні,<br />
що кожен подвизався зокрема.<br />
І жоден подвиг не лишився втуні.<br />
Тепер таких подвижників нема.</p>
<p>Блюзнірська мисль запала мені в душу:<br />
“Чому на них молитися я мушу?”</p>
<p>Хіба оті, без німбів, без імен,<br />
на тій дорозі в Київ із Лубен,<br />
або оті, під лісом, із Волині, –<br />
хіба не більші мученики нині?!</p>
<p>Стою. Дивлюся на дніпровські схили.<br />
Сисой… Мардарій… Подвиги Ахили…</p>
<p>Тут кров лилася. Тут пройшов Батий.<br />
Софроній… Пимен… Мученик… Святий…</p>
<p>І каже дяк: – Немає у нас ліри.<br />
Та й розум за бодягу зачепивсь.<br />
Сисой, Мардарій – мученики віри.<br />
А Байда що, од віри одступивсь?</p>
<p>Аби слова, хоч бред второзаконія.<br />
А що сильніше підпирає твердь –<br />
молитва преподобного Антонія<br />
чи Наливайка мученицька смерть?</p>
<p>Я й сам колись проводив час</p>
<p>в молитвах.</p>
<p>Та й думаю, в землі чужосторонській,<br />
що як же так, – ті гинули у битвах,<br />
а ті спасались на горі Афонській?</p>
<p>Триліси взяти, сотенне містечко.<br />
Це ж ось недавно, це ж ось недалечко.<br />
За кілька днів ворожої облоги –<br />
ні жителя живого, ні залоги.<br />
Було містечко… А підходиш ближче –<br />
нема нічого. Тиша. Попелище.<br />
Лиш ходить смерть з кривавою косою…</p>
<p>А ти прийшла молитися Сисою.</p>
<p>Сидів подвижник, як ведмідь у гаврі.<br />
Вже тут книжки друкуються у Лаврі.<br />
Оно пройди під вікнами друкарні, –<br />
які листки просушуються гарні.<br />
Це ж скільки там нового, дивовижного!</p>
<p>А він тобі про Нестора Некнижного!</p>
<p>Вже скрізь у нас є різні школи братські<br />
Пів-України – сироти козацькі.<br />
Од Лохвиці до самої Молдови,<br />
пів-України – то козацькі вдови.<br />
Дітей без мужа ставити на ноги.<br />
Ні захисту в житті, ні допомоги.<br />
Такі ж гіркі, такі ж безобороннії!</p>
<p>А їм все те ж – про подвиги Февронії.</p>
<p>Ти, певно, ще була тоді малою,<br />
як пролітала зірка із мітлою.<br />
А це було в той год страшний, коли<br />
п’ятьох старший козацьких розп’яли.<br />
І голови –</p>
<p>хто звідки родом –</p>
<p>поставили перед народом.</p>
<p>То жінка та, хорунжого чи сотника,<br />
що під стовпом лежала нежива, –<br />
то можна їй про Симеона Столпника,<br />
що на стовпі мережив кружева?!</p>
<p>…Ох, не такою я була й малою,<br />
коли летіла зірка над Сулою.<br />
Це ж він про батька, це про Чурая.<br />
Це ж мати там лежала так моя.</p>
<p>Була зима. Якраз після Водохрища.<br />
Людей зганяли з усії Полтави.<br />
Щоб всі ж дивились на таке видовище.<br />
А мати крижем лежала,</p>
<p>примерзали коси до снігу.</p>
<p>На все життя! – допоки я жива –<br />
мені в очах той сніг… та голова…</p>
<p>– Чого ти плачеш? – дяк мене питає.<br />
Кажу: – Нічого…</p>
<p>Листя облітає.</p>
<p>Так так, кажу, заплакалось само. –<br />
…Вже люди вишнурковуються з церкви,<br />
а ми з дяком усе ще сидимо.</p>
<p>– А я вже, – каже, –</p>
<p>черствію з годами.</p>
<p>Вже вечоріє. Вже, мабуть, ходім.<br />
Десь там, за монастирскими садами,<br />
напевно ж, є странноприїмний дім.</p>
<p>…Знайшли той дім десь на задвірках Лаври.<br />
В дві дошки збитий стіл і вичовгані лави.</p>
<p>Духота сиза, як відьомські коси,<br />
аж пломінці на гнотиках дрижать.</p>
<p>І богомільців цілі стоси<br />
перед очима предлежать.</p>
<p>І каже дяк, хитнувшися: – Дитино!<br />
Мовчу про ліс і не кажу про степ.<br />
Та краще ж ночувати десь під тином,<br />
аніж оцей лахмітяний вертеп!</p>
<p>То ми пішли, та майже там, надворі,<br />
сухого листя трохи нагребли,<br />
та лежимо, та й дивимось на зорі.<br />
Та й, каже дяк, свободу обрели.</p>
<p>Над нами вітер, листя ронячи,<br />
хитає гнізда гайворонячі.</p>
<p>Дашок благий, земля сира,<br />
і тягне холодом з Дніпра.</p>
<p>Усе б нічого, ми б уже і спали.<br />
Міцні під небом сни подорожан.<br />
Але ченці на ноги наступали<br />
і дзвоником будили нічліжан.</p>
<p>Оце один виходить з-за собору,<br />
доземну рясу тягне за собою.<br />
А там і другий –</p>
<p>стриб через канавку,</p>
<p>збирає знову мідяки в карнавку.</p>
<p>– Оце так сон приснився у столиці, –<br />
промовив дяк, сідаючи бочком. –<br />
Що вариш ти вареники в криниці<br />
і жовте листя ловиш друшляком.</p>
<p>Удрав шпака, як кажуть, знакомито.<br />
Що ж, можна спати і на цій стежі,<br />
якби ж мені не ставили копито<br />
на саму грудь ці праведні мужі.</p>
<p>Пошарудівши у сухому листі,<br />
дістав з торбини пучку тютюну.<br />
– От, – каже, – кляті, – каже, – чорноризці.<br />
Сон перебили. Вже я не засну.</p>
<p>Сиджу, дивлюся, – вік прожив на світі, –<br />
на те гніздо у тому верховітті<br />
та й думаю: дурний ти чоловік,<br />
що от прожив на світі цілий вік<br />
і, наловивши повну душу гав,<br />
гнізда собі ти так і не зібгав.</p>
<p>…Колись в селі, що зветься Темногайці,<br />
а йшов мені тоді двадцятий рік,<br />
мене хотіли прикрутить при Гальці.<br />
Хвалити Бога, вирвався і втік.</p>
<p>А ще колись, за Дідьковою Греблею,<br />
під Києвом, отут, на Ірпені,<br />
я знов притульним затишком погребував,<br />
а вже й під сорок гухнуло мені.</p>
<p>Любив я панну, Птимченко-Заглобську.<br />
Уже й надхмарні замки будував.<br />
“О рани Єзу, пан муві по-хлопську!” –<br />
сказала панна. Я зрезигнував.</p>
<p>Ну, та й нічого. Так мені і треба.<br />
Немає щастя, – можна жити без.<br />
В душі людській, крім видимого неба,<br />
є одинадцять всячеських небес.</p>
<p>Був регентом, і був я канархистом.<br />
Любив людей і обминав юрму.<br />
І відзначався коромольним хистом –<br />
несклонностью к духовному ярму.</p>
<p>Пізнав любов, пізнав я і ненависть.<br />
Гарячий був, доходив до нестям.<br />
Колись я жив. Тепер я розминаюсь<br />
з людьми, з лісами, з небом і з життям.</p>
<p>Дорогу маю, ту єдину втіху.<br />
Лахва дякові, поки не зима.<br />
Ото таке – цвірінь та в стріху.<br />
А що, як стріхи власної нема?</p>
<p>Бував я скрізь. Душа у мене боса.<br />
Пройшла тернами множества земель.</p>
<p>І брагу пив, напарену із проса,<br />
мальвазію також і мушкатель.<br />
В тюрмі варшавській був я кілька діб,<br />
жував у Празі семидальній хліб,<br />
в Молдові їв солодкий виноград,<br />
ногами зміряв всенький Семиград, –<br />
та у якій не був я стороні,<br />
щось наче завжди плакало в мені:<br />
іди туди і віку там дожий,<br />
у землю рідну, де ти всім чужий.</p>
<p>Мандрівний дяк, по світу волочуся,<br />
не маю ні родини, ні рідні.<br />
Зустрів тебе та якось і незчувся, –<br />
так на душі потепліло мені!</p>
<p>Ти скоро підеш, дівчино, додому,<br />
в свою Полтаву, до тії ріки.<br />
А там якомусь хлопцю молодому,<br />
мабуть, твої вже сняться рушники.</p>
<p>Щастить же людям. Ех, ти, дяче, дяче!<br />
Не був би ти самотній на віку,<br />
якби хоч раз в судьбі своїй бродячій<br />
зустрів колись ти дівчину таку!</p>
<p>Не подивуй, коли я раптом зникну.<br />
Боюсь печалі, що до тебе звикну.</p>
<p>…Десь в било б’ють за звичаєм пустельним.<br />
Оце такий тепер у Лаврі дзвін.<br />
Так били в било перші преподобні,<br />
коли ще ліс був Богу до колін.<br />
Коли іще в розбійницьких печерах<br />
валялись просто то кістки, то череп.<br />
І не було ні мурів, ані брам,<br />
лише на зрубі зарості малини<br />
і перший ветхий дерев’яний храм<br />
з престолом ще із каменю і глини…</p>
<p>Тепер у Лаврі? – де вже ті ліси?<br />
Де молитовна тиша над лісами?<br />
Лише Дніпро, брат вічності й краси,<br />
тече в лугах тих самих і так само.</p>
<p>А над Дніпром, на цій святій горі, –<br />
тут ціле місто, з гутами, ровами,<br />
з надбрамними кремезними церквами,<br />
з монастирями вже в монастирі.</p>
<p>Аж страх бере. Стоїть новоприбулець,<br />
ніде не втрапить, поки не спитав.<br />
Самих тут келій – кілька добрих вулиць.<br />
Самих церков – на кілька тих Полтав.</p>
<p>Якби не дяк, то що б я і робила?<br />
Він знає все, сивесенький спудей.<br />
…Пустельник б’є в пустельне било.<br />
А в цій пустелі – тисячі людей.</p>
<p>Тут є такі, що трохи чи не плазом.<br />
Сліпі, німі. І в кармазинах є.<br />
Чи нас Господь почує усіх разом,<br />
коли так просить кожен про своє?</p>
<p>А я ж прийшла з такого далеку!<br />
Тут, кажуть, є стара як світ<br />
больнична церква при шпиталику,<br />
десь там біля святих воріт.</p>
<p>Давно колись, по всіх превратностях,<br />
як каже дяк, її возвів<br />
при Лаврі, бувши тут привратником,<br />
один з чернігівських князів.</p>
<p>То люди йдуть оце й понині,<br />
бо, кажуть, ніби легшає людині,<br />
як пом’янути саме в ній,<br />
у тій церковці кам’яній,<br />
своїх померлих… Пом’яну<br />
і попелом розвіяного батька…<br />
і матір, що звела я у труну…<br />
Тих, що душа не виговорює…<br />
Гордія… Ганну і… Григорія…</p>
<p>Мені б молебень відслужити.<br />
Жива, то якось треба жити.</p>
<p>***</p>
<p>…Останню ніч то ми уже й не спали.<br />
І знов ченці на ноги наступали.<br />
Бухикав дяк, і дощик моросив.<br />
Ото, мабуть, грязюку розмісив!</p>
<p>Зітхає дяк, бурмоче: – Ех-хе-хе!<br />
Холодний світ, бодай йому лихе.</p>
<p>В життя приходиш чистий і красивий.<br />
З життя ідеш заморений і сивий…</p>
<p>Мабуть, під ранок я таки заснула.<br />
Така мене утома огорнула! –<br />
якийсь короткий, нечутенний сон…<br />
Прокинулась від крякання ворон.<br />
Дашок дірявий, дощана стіна.<br />
Дяка немає. Тиша. Я одна.</p>
<p>А на саквах лежить мені обнова –<br />
в червоні квіти хусточка тернова.</p>
<p>І ранок був, і дощик моросив.<br />
Вже й дуб ту хустку</p>
<p>листям притрусив…</p>
<p>Пора й мені. Пора й мені, пора.<br />
Піски, піски… і синій плин Дніпра…<br />
і ліс… і шлях… і явір… і криниця…<br />
Куди іду?!</p>
<p>Хто жде мене, крім Гриця?</p>
<p>Кричать ключі у небі журавлині.<br />
Кому, і що, й навіщо говорить?<br />
Лягти під лісом, так як ті, з Волині…<br />
І догоріть… і свічка догорить…</p>
<p>Але іду, розмотую дорогу.<br />
Була на прощі, помолилась Богу.<br />
Купила в Лаврі кілька свічечок.<br />
Зустріла добру у житті людину.<br />
І з тих усіх дякових балачок<br />
усе частіше згадую єдину, –</p>
<p>ту найсумнішу втіху, далебі:<br />
комусь на світі гірше, як тобі.</p>
<p>А вже й ті села, як одні могили.<br />
Потроху вже й доходжу до Лубен.<br />
Григорівка. Семенівки. Панфили.<br />
Святий Григорій… і святий Семен…</p>
<p>***</p>

<div></div>