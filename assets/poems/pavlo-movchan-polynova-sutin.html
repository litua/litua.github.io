<strong>Павло Мовчан – Полинова сутінь </strong>
<p>Дише степ і теплом, і росою краплисто,<br />
і тоненький вітрець у обличчя свіжить —<br />
і темнішає сад, і злипається листя,<br />
і остання бджола в сонний вулень летить.</p>
<p>І останні ймена повертаються в губи,<br />
і тебе я гукав, та відлунку не мав.<br />
Чи загускло повітря, скажи мені, люба,<br />
чи мій поклик летючий десь хтось переймав?</p>

<div>




</div>

<p>Ось і зібгана пташка сполохано пада,<br />
наче грудка землі, в безшелесну траву;<br />
мої пучки, як гроно важке винограду,<br />
налилися, щоб пестить хмільну жаливу.</p>
<p>Вже і губи мої узялись пухирцями,<br />
мов жарину тримав і спалив язика…<br />
Світить порохом шлях, і жахтить полинами<br />
набігаюча хвиля із степу гірка.</p>
<p>***</p>

<div></div>