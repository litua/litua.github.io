<strong>Павло Мовчан – Передчуття весни </strong>
<p>Проходить оподаль суцільність вербова,<br />
і снігу яскравість на чорній основі…<br />
І котяться яблука вниз по щоці —<br />
їх круглість червона горить в кулаці.<br />
Синиць на воринні! Нема їм числа —<br />
перечина кожна пірцем обросла…<br />
Скрипіння нізвідки товсте, наче повсть,<br />
послалось до лісу, де мешкає лось…<br />
Морозяні персні кітькочуть зі стріх,<br />
і далі — по борознах білих доріг<br />
вода біжить чиста,<br />
стружеться вогонь,<br />
і пісні намисто<br />
лунає: — Ого!..<br />
Лось вийде, лось гляне<br />
у невідь кудись,<br />
де зблиски весняні<br />
уже зайнялись.<br />
Ламаючи важко улежаний сніг,<br />
до сну повертатиме лось в оборіг.<br />
І, вирвавши з ніздрів гамовне кільце,<br />
за ним поспішатиме ніч…<br />
От і все…</p>

<div>




</div>

<p>***</p>

<div></div>