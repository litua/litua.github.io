<strong>Мозолевський Борис – Спогад про трьох запізнілих купальниць</strong>
<p>В Одесі,<br />
Біля найблакитнішого Чорного моря,<br />
Де юність моя відспівала матроська,<br />
В Одесі,<br />
Де знову мене зустрічала<br />
Моя космічна рідня,<br />
На березі моря<br />
Я обійняв тебе і відчув,<br />
Як пташками затріпотіли під сукнею<br />
Твої маленькі груди.</p>
<p>Заходило сонце.<br />
Була середина вересня.<br />
Три запізнілі купальниці<br />
Обтирались на камені.<br />
Я раптом побачив їх і зрозумів:<br />
Давно-предавно десь,<br />
У якомусь не нашому зовсім світі,<br />
Все це вже бачив хтось,<br />
Все це діялось,<br />
Все це з нами<br />
Уже було.</p>

<div>




</div>

<p>Агов, мої друзі!<br />
А друзі уже відлітали над морем:<br />
Той, що розбився в Очакові,— першим,<br />
А той, що в Совгавані, — другим,<br />
За ними летів Добровольський<br />
В космічнім скафандрі,<br />
А далі іще та іще.<br />
Летіть, мої друзі!<br />
Я тільки оцих пташенят приголублю,<br />
Летіть, я за вами,—<br />
Ось тільки ще губ цих нап’юся!<br />
Жили ми не марно, хлопці,—<br />
Нам є що лишить на землі!..</p>
<p>Колись<br />
Такого самого вечора<br />
Все в Одесі, напевне,<br />
Виглядітиме по-іншому.<br />
Але я достеменно знаю,<br />
Що того самого вечора,<br />
Коли ми з вами будемо вже у вирії,<br />
Через багато тисяч років<br />
До моря, обнявшись,<br />
Вийдуть<br />
Двоє.</p>
<p>Заходитиме сонце.<br />
Чайки кричатимуть над водою.<br />
Три запізнілі купальниці<br />
Обтиратимуться на камені.<br />
Двоє зіллються в цілунку<br />
І раптом збагнуть,<br />
Що давно-предавно десь,<br />
У якомусь зовсім не їхньому світі,<br />
Все це вже бачив хтось,<br />
Все це діялось,<br />
Все це з ними<br />
Уже<br />
Було.</p>

<div></div>