<strong>Микола Руденко – Хтось тисне з хмар на землю…</strong>
<p>Хтось тисне з хмар на землю, тисне<br />
люто,<br />
А ми повинні небо підпирать.<br />
З чужинських стріл вливається отрута<br />
У нашу кров, коли йдемо на рать.</p>
<p>І небо падає в холодні трави,<br />
Коли нас братство в землю зарива.<br />
Лише у зорях відгомоном слави<br />
Звучать востаннє мовлені слова.</p>

<div>




</div>

<p>А там, дивись, ідуть сини змужнілі<br />
І знов беруть на плечі небеса.<br />
І в їхньому натрудженому тілі<br />
Жага світів далеких воскреса.</p>
<p>І стогне мати, породілля—мати,<br />
Живим світам даруючи дитя…<br />
Лиш той, хто вміє небеса тримати,<br />
Пізнав достоту, що таке життя.</p>
<p><em>19.01.1974</em></p>

<div></div>