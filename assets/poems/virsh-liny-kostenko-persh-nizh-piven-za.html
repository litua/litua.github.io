<strong>Ліна Костенко –  Перш, ніж півень запіє…</strong>
<p>Петро — не Юда. Він любив Учителя.<br />
І вуст він зроду був би не отверз.<br />
…Коли вели Ісуса до мучителя,<br />
була сльота. Петро апостол змерз.</p>
<p>А тут раби і слуги архирейські<br />
Такий вогонь великий розвели!<br />
Петро подумав: — Я лише погріюсь,<br />
Бо хтозна, чи ще прийдеться коли.</p>
<p>Він підійшов до ницих і бундючних,<br />
І руки грів при їхньому вогні.<br />
Слуга спитав: — Ти також його учень? —<br />
Була сльота. Сказав апостол: — Ні.</p>
<p>Він так сказав, і той його облишив.<br />
Раби і слуги підкидали хмиз.<br />
Месію били. В груди. І в обличчя.<br />
Вогонь горів. Петро дивився вниз.</p>

<div>




</div>

<p>Коли ж Ісуса повели, одмучили<br />
і розп’яли в такій височині,<br />
слуга спитав: — Ти був між його учнями? —<br />
Горів вогонь. Петро промовив: — Ні.</p>
<p>Він руки грів і зневажав Пілата.<br />
В своєму серці плакав і скорбів.<br />
Але вогонь продовжував палати.<br />
І він сидів, як раб серед рабів.</p>
<p>Бо ж розіпнуть. І хто ж тоді нестиме<br />
святе учення у майбутні дні?<br />
Слуга сказав: — Я ж бачив тебе з тими! —<br />
І втрете він тоді відрікся: — Ні.</p>
<p>Ну, Петре, як? Зігрів свої долоні?<br />
Урятувався? Догоряє хмиз…<br />
Тебе розіпнуть десь аж при Нероні.<br />
Зате інакше: головою вниз.</p>

<div></div>