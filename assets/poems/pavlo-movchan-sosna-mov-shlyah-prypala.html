<strong>Павло Мовчан – “Сосна, мов шлях, припала пилом…” </strong>
<p>Сосна, мов шлях, припала пилом,<br />
траву торішню тінь палила,<br />
і довкруг дерева ходила<br />
стара шкапина односила.<br />
На дереві, на кінській шерсті<br />
відбилася безбарвність дня,<br />
через подвір’я бляклі персні<br />
котились глухо навмання…<br />
В таку годину хліб черствіє,<br />
у запічку сльозіє сіль,<br />
і чисте дзеркало старіє,<br />
підбивши непомітно біль.<br />
В таку годину пий хоч крейду,<br />
розведену на молоці,<br />
допоки осінь не перейде<br />
з мірильним циркулем в руці…</p>

<div>




</div>

<p>***</p>

<div></div>