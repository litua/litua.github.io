<strong>Дмитро Загул – “Ой піду ж я в чисте поле…”</strong>
<p>Ой піду ж я в чисте поле,<br />
Вкрите рожами надій.<br />
Там розвіється на волі<br />
Нерозлучний смуток мій.</p>
<p>Там розсію дрібні сльози,<br />
Сльози-перли розіллю<br />
І покошені покоси<br />
Слізоньками відживлю.</p>

<div>




</div>

<p>Оживуть шовкові трави,<br />
Кожна квітка ожиє;<br />
Щезне горенько лукаве,<br />
Чорне горенько моє.</p>
<p>Ой піду ж я в чисте поле,<br />
Вкрите рожами надій;<br />
Там розвіється поволі<br />
Невимовний смуток мій…</p>
<p>ІЗ РАННІХ ПОЕЗІЙ, З ЦИКЛУ “В ТЕМРЯВІ”</p>

<div></div>