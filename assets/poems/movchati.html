<strong>Роман Штігер – Мовчати</strong>
<p>блукаю руками у твоєму волоссі<br />
ми босі бредемо бозна-куди<br />
до осені рудоволосолої<br />
здавалось прийдемо<br />
здаватись?<br />
не хочу! тільки знову не йди!<br />
не потрібно цих прощай і до завтра<br />
до кращих часів дороги не йдуть<br />
ти прокинешся зранку завчасно<br />
й прошепочеш коханий я тут<br />
знову кров застигатиме повільними<br />
рухами і все як завжди іде в нікуди<br />
тілами гарячими будемо слухати звуки<br />
ти казала що зима замела всі сліди<br />
що я вже існую далеко учора<br />
далеко це тільки за мить<br />
ти від мене на кілька<br />
вимірів знову<br />
вимкнемо світло<br />
викинемо душу на вірші<br />
тихо на серці<br />
віч-на-віч<br />
і<br />
вічність<br />
сховалась у ніч<br />
роздягай мене поглядом<br />
ходи за мною по п’ятах<br />
будемо малювати<br />
по п’ятницях велике<br />
серце людей що кохали<br />
будемо казати що<br />
ми не існуємо<br />
будемо думати що<br />
небо під зорями<br />
будемо мовчати<br />
просто мовчати</p>

<div>




</div>

<p><a href="http://onlyart.org.ua/?page_id=559">до переліку віршів Романа</a></p>

<div></div>