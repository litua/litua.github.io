<strong>Василь Симоненко – Ошукана могила</strong>
<p>Отут, де сумно опустили віти<br />
Стрункі тополі на твердий обліг,<br />
В пропахле димом сорок третє літо<br />
Він за неправду у бою поліг.</p>
<p>Його селянки в землю тут зарили<br />
Без почестей, без жалю, без труни…<br />
Шумлять тепер навкруг його могили<br />
Розкішні придорожні бур’яни.</p>
<p>І лиш діди, як сонце похолоне,<br />
Розказують повільно, ніби сон,<br />
Що бивсь він до останнього патрона<br />
І не хотів здаватись у полон.</p>

<div>




</div>

<p>Та не вінча його героїв слава —<br />
Під небом неосяжно голубим<br />
Тополі українські величаві<br />
Докірливо гойдаються над ним.</p>
<p>Прислужнику лукавих і неситих,<br />
За що поліг в неправому бою?<br />
І сироти твої й тобою вбитих<br />
Дурну відвагу прокляли твою.</p>
<p>Життя твій слід і пам’ять загубило:<br />
Нема хреста, ні імені, ні дат —<br />
Стоїть німа, ошукана могила,<br />
Де спить безславно фюрера солдат.</p>

<div></div>