<strong>Олександр Олесь – Ти не прийшла</strong>
<p>Ти не прийшла в вечірній час…<br />
Без тебе день вмирав сьогодні,<br />
Без тебе захід смутно гас<br />
І сонце сходило в безодні…<br />
Ти не прийшла в вечірній час.</p>

<div>




</div>

<p>Тебе, здавалось, ждало море,<br />
І все не гасли скелі гір,<br />
І все дивилися в простори…<br />
І довго їх останній зір<br />
Шукав тебе і гас на морі.</p>
<p>Ти не прийшла в вечірній час…<br />
Самотньо сонце попрощалось,<br />
І сумно, сумно день погас…<br />
Когось, мов, серце не дождалось,<br />
Хтось не прийшов в вечірній час.</p>
<p><em>Італія. 1913</em></p>

<div></div>