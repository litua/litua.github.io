<strong>Микола Руденко – Нічний гість</strong>
<p>На змореній, незатишній планеті,<br />
В казармі серед смороду й хропіння,<br />
Мене відвідало нічне видіння —<br />
Вусатий горець в маршальськім кашкеті.</p>
<p>Зіскакую з постелі серед ночі,<br />
Кричу налякано:<br />
— Товариш Сталін!..<br />
Довкола мене зеки в струнку стали<br />
І мовчки протирають сонні очі.</p>

<div>




</div>

<p>А він сопів і горбився з віддишки.<br />
— Здорово, плем’я молоде-зелене!<br />
Як славно: тридцять років після мене,<br />
А не змінились ні дроти, ні вишки.</p>
<p>Запрошую в підземні володіння.<br />
Я там будую… —<br />
І замовк на слові.<br />
З’явились постаті песиголові —<br />
І я збагнув таємний зміст видіння.</p>
<p><em>22.10.1980</em></p>

<div></div>