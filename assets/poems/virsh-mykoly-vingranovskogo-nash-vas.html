<strong>Микола Вінграновський – Наш Василь…</strong>
<p><em>Пам’яті Василя Симоненка</em></p>
<p> </p>
<p>Наш Василь іде по найдовшій у світі дорозі<br />
З розплющеними 28-літніми очима<br />
Наш Василь іде по останній у світі дорозі<br />
З зупиненим серцем з опущеними руками<br />
В яких учора іще<br />
Говорило перо<br />
Поета-мужа</p>
<p>В темно-коричневому костюмі<br />
В білій сорочці защібленій матір’ю під підборіддям</p>
<p>В черевиках зашнурованих дружиною<br />
З кручі Дніпра<br />
З 28-ми своїх літ<br />
Наш Василь стартував на немислиму в світі орбіту</p>
<p>Ім’я якій<br />
Наші горе і сльози<br />
І тиха клятва моя<br />
На солонім плечі України</p>

<div>




</div>

<p>Мій Василю<br />
Справа не в тому пузатому автобусі<br />
Підперезанім чорною стрічкою<br />
І справа не в чорних отих світлофорах<br />
І не в чорних отих горобцях<br />
Що вицвірінькувались з-під коліс<br />
І справа не в п’яненьких гробовщиках<br />
З чорними лопатами під хрестами<br />
Справа Василю не в цьому</p>
<p>Ти б сам сказав<br />
Якби не летів зараз ти з найбільшою швидкістю в світі<br />
Щоб стати наснагою в нашому небі<br />
Дивитись і переконуватись<br />
Що<br />
Справді<br />
Робимо<br />
Ми<br />
Для щастя народу Дніпра<br />
Ми завжди у чімсь не встигали<br />
Але наш Василю<br />
Яке покоління<br />
В такій вибагливій мірі<br />
Вправі засвідчити те<br />
Що я кажу з непокритою головою і серцем<br />
жодного слова брехні<br />
жодного граму підступства<br />
підлості<br />
хитрощів<br />
чи недовір’я<br />
наклепів<br />
В нас не було поміж нами<br />
В нас не було і не буде<br />
Так я кажу<br />
Чи ні<br />
Так я кажу<br />
Чи ні<br />
Я кажу правду<br />
Бо за душею цієї правди<br />
Стоїть Україна.</p>
<p><em>1965</em></p>

<div></div>