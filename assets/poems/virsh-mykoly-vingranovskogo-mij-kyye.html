<strong>Микола Вінграновський – Мій Києве…</strong>
<p>Мій Києве, гайда до неї.<br />
Гайда, мій Києве-листопад —<br />
В багряно-сизому інеї,<br />
У сизо-збурену небопадь</p>
<p>Здійми мені хоча б якесь<br />
Літатенятонько нещасне.<br />
Мій Києве, надія гасне.<br />
У тремі серця я увесь.</p>

<div>




</div>

<p>Забуті, стишені жінки!<br />
Як я вас знаю і не знаю…<br />
Вже стільки літ я забуваю<br />
Одних очей два їжаки.</p>
<p>Що варте ще одне страждання<br />
До всіх вминулених страждань,<br />
І вічне, вічне поспішання<br />
На свято серця і жадань!..</p>
<p><em>1965</em></p>

<div></div>