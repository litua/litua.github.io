<strong>Марта Тарнавська – The last frontier</strong>
<p>Маркові та Ії<br />
— на далеку дорогу до Каліфорнії</p>
<p>Піонери країни ішли<br />
неодмінно зі сходу на захід.<br />
Куля сонця — вогнистий маґніт —<br />
всіх тягла в далечінь за собою.<br />
На возах — найцінніший вантаж:<br />
непокора, відвага і мрія,<br />
і уперте бажання дійти<br />
до найдальших, останніх кордонів.</p>
<p>По дорозі — безмежжя степів,<br />
індіянські ворожі ватаги,<br />
і пульсуюча вена землі —<br />
всемогутня ріка Міссіссіпі,<br />
і стіна загартованих скель,<br />
і безводна безлюдна пустеля —</p>

<div>




</div>

<p>але ось: іще миля, ще дві<br />
і — мета вже відкрита для ока!</p>
<p>Чи мета це — чи, може, межа?</p>
<p>Океан — нескінченна стихія —<br />
і людина на берег стає<br />
упокорена, з серцем відкритим:</p>
<p>ось і він — цей останній кордон!</p>
<p>Не здогнати нам сонця ніколи.<br />
Кругобіг по планеті-землі<br />
завертає нас знову до старту,<br />
до основ, до початків життя,<br />
до глибин свого власного я.</p>
<p>1980</p>

<div></div>