Юрій Андрухович – Її пальтечко радісне й червоне…<p>Її пальтечко радісне й червоне.<br />
Вона так добре знає шлях додому,<br />
що в надвечір’ї, сніжному й блідому,<br />
біжить мені назустріч.</p>
<p>Перепони</p>
<p>минають нас, лише гойдлива гілка<br />
зітхне ламкою тінню під ногами<br />
й затихне, мов пробачення негайне…</p>
<p>З ім’ям її римуються «сопілка»<br />
і «свічечка» — мов геральдичні знаки.<br />
І стільки того світу по дорозі<br />
розсипано й забуто на морозі,<br />
аж солодко торкнути і впізнати:</p>

<div>




</div>

<p>пробитий м’яч, і слід санчат, і мідь<br />
замерзлого листка, й перо пташине,<br />
що невагомо послане з вершини,<br />
з-поміж густих і гострих верховіть,</p>
<p>і це смеркання — лагідне й глибоке…<br />
Вона біжить, і їй чотири роки.<br />
І я услід їй тягнуся рукою,<br />
і чим я заслоню, і як загою?..</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>