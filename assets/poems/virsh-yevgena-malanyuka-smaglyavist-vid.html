<strong>Євген Маланюк – Смаглявість від того вогню…</strong>
<p><em>На Ольшанськім кладовищі в Празі, </em><br />
<em>в місці, де була могила Юрія Дарагана, </em><br />
<em>поховано якусь жінку. </em><br />
<em>Хрест валяється на стежці.</em></p>
<p><em>З часописів 1936 р.</em></p>
<p>Смаглявість від того вогню,<br />
Грузинські очі, сухість вилиць,<br />
Слова, що цокали і бились,<br />
Продзьобуючи вихід дню.</p>
<p>Раз — орлій клекіт, раз — стріла,<br />
Раз — вірна куля. І ніколи<br />
Не змусив хам короткочолий<br />
Схилити гордого чола.</p>

<div>




</div>

<p>Гірська душа зійшла в степи,<br />
Де вітер, і козацькі чоти,<br />
І щось, либонь, від Дон-Кіхота,<br />
Бувало, в постаті тремтить.</p>
<p>Щось старовинне, щось п’янке,<br />
Як пісня, як лицарство й слава,<br />
Щось разом ніжне і тужаве,<br />
Мов криця — тверде і крихке.</p>
<p>І от, ударив буревій<br />
В пориві хижої нестями<br />
Й засипав мертвими снігами<br />
Вогонь очей і ніжність вій…</p>
<p>Лиш десять літ — і вже по всім.<br />
Серця сліпі! Серця калічні!<br />
Коротка ця хахлацька вічність,<br />
Непевна і гірка, як дим.</p>
<p><em>02.11.1936</em></p>

<div></div>