<strong>Павло Мовчан – Так із ночі у ніч </strong>
<p>О четвертій сторожі нічній,<br />
коли тоншає мідь і стають полохкішими губи,<br />
у фортечнім вікні<br />
Ти посвітич запалюєш, люба,<br />
і тонку павутину спускаєш униз по стіні,<br />
щоб здійснить в таїні це єднання, йменоване шлюбом.<br />
Ой, ну що ті віки та замки заржавілі —<br />
із твоєї руки волокно заметілі<br />
простягнулось, як міст, до мойого вікна,<br />
де така глибина, така повінь нічна,<br />
що дивуєшся, як твоя плоть уціліла…<br />
Тихо, покрадьки йду — чатівник не дрімає,<br />
в мідногорлу трубу цілу ніч заглядає.<br />
Що він бачить? Чи сон: хтось по стінах фортечних<br />
прямовисно іде. Це уже небезпечно…<br />
Він видмухує жар щомерщій з горловини,<br />
і мигочуть мечів язики по щілинах,<br />
крик росте, загасає ставник на вершині,<br />
пада крапля униз на тонкій павутині…<br />
Так із ночі у ніч… Підіймаєшся з мерхлого днища,<br />
аби падать униз і підноситись вище та вище.</p>

<div>




</div>

<p>***</p>

<div></div>