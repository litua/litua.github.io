<strong>Микола Вінграновський – Зупинилась тиша тиха і незбудна…</strong>
<p>Зупинилась тиша тиха і незбудна,<br />
Зупинився в небі вечоровий дим.<br />
Не спинись лиш ти, любове моя трудна,<br />
Трудним світом білим падай, але йди.</p>
<p>Йди, моя любове, заки сил і змоги<br />
Незрадливим словом, що б там не було,<br />
По шляху надії під мечем тривоги<br />
Трудним серцем світу, серцем і чолом.</p>

<div>




</div>

<p>Є ще в світі душі і печальні очі,<br />
В спраглому чеканні виглядають нас,<br />
Проглядають ранки, проглядають ночі,<br />
В голоді і холоді проглядають час.</p>
<p>Йди ж, моя любове, доки твоя воля,<br />
Коли навіть пройдеш і саму себе…<br />
Зупинилась тиша й тихий вітер з поля,<br />
Голубі пожежі голубих небес.</p>
<p><em>1965</em></p>

<div></div>