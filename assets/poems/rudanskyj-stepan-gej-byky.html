<strong>Руданський Степан – Гей, бики!</strong>
<p>Та гей, бики! Чого ж ви стали?<br />
Чи поле страшно заросло?<br />
Чи лемеша іржа поїла?<br />
Чи затупилось чересло?<br />
Вперед, бики! Бадилля зсохло,<br />
Самі валяться будяки,<br />
А чересло, леміш новії…<br />
Чого ж ви стали? Гей, бики!</p>
<p>Та гей, бики! Ломіть бадилля,<br />
Ломіть його, валіть на прах;<br />
Нехай не буде того зілля<br />
На наших батьківських полях!<br />
А чересло моє ізліва,<br />
Леміш із правої руки<br />
Зітнуть і корінь того зілля, —<br />
Чого ж ви стали? Гей, бики!</p>

<div>




</div>

<p>Та гей, бики! Зоремо поле,<br />
Посієм яреє зерно,<br />
А спаде дощик, незабаром<br />
В землі пробудиться воно.<br />
Пробудиться і на світ гляне,<br />
І, як дівочії вінки,<br />
Зазеленіють наші ниви, —<br />
Чого ж ви стали? Гей, бики!</p>
<p>Та гей, бики! Зерно поспіє,<br />
Обіллє золотом поля,<br />
І потече ізнову медом<br />
І молоком свята земля.<br />
І все мине, що гірко було,<br />
Настануть дивнії роки;<br />
Чого ж ви стали, мої діти?<br />
Пора настала! Гей, бики!</p>

<div></div>