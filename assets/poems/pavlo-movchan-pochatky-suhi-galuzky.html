<strong>Павло Мовчан – Початки (“Сухі галузки непомітно…”) </strong>
<p><em>Академіку Б. О. Рибакову</em></p>

<div>




</div>

<p>Сухі галузки непомітно на вітрі граб горбатий ронить,<br />
колінкуватий звук із гаю вибігає,<br />
а на угрівку вже зеленіє голосно мишій торішній…<br />
Благословенний час початків… Глибини!..<br />
Цембрується гніздо сороче, твердне шкаралуща,<br />
жук-скарабей розпрочиняє землю,<br />
і вітер-припутень витрушує із реп’яха останню насінину,<br />
бо задля многості він чинить так, задля утіхи,<br />
щоб гнів було на кому свій зірвати!<br />
Жебрак, нищун, торбешник, що за душею в тебе,<br />
окрім гордині,<br />
голоколінник явний, ти — урвитель, на позичках розжився:<br />
то у трави, то в дерева, то в річки… А де ж твоє?<br />
Ой, роз-ум!<br />
Роз-сохле дерево, соха, роз-сохи-роги і скалкуватий камінь.<br />
Махнеш — знак на землі, на дереві зарубка і карб<br />
на злитку срібла —<br />
Карб-руб, карб-кара…<br />
Ого-огонь, і ген, і гони-перегони, і гнів огненний…<br />
Ти — чоловік зугадний, землі доглядний був, тобі в насліддя<br />
було все віддано: і води, і ґрунти, вогонь і<br />
небоптаство, і<br />
звір’є польове. Що ти вчинив? Осот не виполов,<br />
порівці-терену на хміль спожив, а голками ізшив<br />
труну, і пришпилив метелика до серця, і уподобив<br />
собі безликий камінь. Це — кам, двійник, основа<br />
усіх основ, оселя снів — пашниці пригорщі йому на<br />
споживання. О кам! Дай міць кіст-кам і терпеливості<br />
тілу опанувати світ незрозумілий, збагнути і<br />
«навіщо», і «чому» — все пережити треба одному:<br />
життя коротке і тривале тління, щоб зберегти зусилля<br />
на насіння? Стоптати землю, заскородити кібами,<br />
зернину схоронити, на окоренку сісти і чекать;<br />
землиця рушиться, із-під землі в шоломі виходить парість:<br />
земизелень, зрадзілля чи будяк?<br />
Відтак намалювать обличчя сонця на камені<br />
і бичка-назимка привести на заклання!<br />
О небопростір, освячені всі сторони твої крильми!<br />
Жертовний дим в тобі зникає, мов іскра в камені,<br />
а зело пучкою промацує незглибну глибину.<br />
Продовжуй звук і рогом, і калиною, і просто двома<br />
долонями. Підпережись ужиною,<br />
бо сонце стороною проходить,<br />
земля минає літо,<br />
а розпач ударився в голос!<br />
Проте в кошари слабовите береш ягня, збираєш<br />
вовну по волосинці,<br />
лаштуєш затишок під лопухом пожовклим:<br />
нехай ідуть сніги, стяги довільності! Це —<br />
самоволя неба…<br />
Аби відчути самоту гостріше, побачити, як<br />
червоніють руки.<br />
Веселе, зорне все, блакитне, стіною — світло, а<br />
глибиною — спокій.<br />
Спить камінь, спи і ти, подвоєний… В тобі шукає<br />
затишку дух<br />
дерева, дух глини, дух трави — їх у кров пусти.<br />
Ставай вмістилищем всіх запахів і звуків, обтяжуй пам’ять,<br />
аби звільнитись словом. Живи ізсередини — на два кінці<br />
чи на два боки. І, розпростерши руки, ти здатен<br />
обійнять усі сніги, весь світ, всі відстані та всі хви-<br />
лини. І ліве зімкнеться із правим, дводільність тво-<br />
го єства замкнеться кінцями пучок. А в про-<br />
різ, що між долонями, ні дерево не стане,<br />
ані стебло. А лише пустка, що означає — все…<br />
Спи, розметавши руки під пеленою снігу, і подивом<br />
похитуй його ласкавість. Бо по правиці схід, а по<br />
лівиці — ніч, під головою — камінь. У снах-пред-<br />
віщеннях і заохота до добрих вчинків. Бо кров<br />
чужу ти не пролив, не розтоптав мурахи,<br />
і непохильним був при камені, коли повзла потвора<br />
на череві, щоб підкамінний простір назвать оселею!<br />
Великосердний ти! Смиренні руки! Вельмиласкавий<br />
плоттю, пустив за пазуху повзучу гадину:<br />
— Грійся! —<br />
Безмежність снігу — це твоя великість. За все в одвіті.<br />
Бо дишеш снігом, і снігом відчуваєш, і бачиш снігом.<br />
А варто примружити повіки — і сніг не сніг —<br />
доцільність волі,<br />
сіль простору, черлене золото для погребових масок.<br />
Він для того, щоб відмінить одне, аби утвердить інше,<br />
щоб бути образом терпіння, теперосущності і спраги…<br />
Скрижаль зусиль, відбиток волі, а в ноги холодно,<br />
під білим попелом дрімають зерна жару…<br />
А до криниці, до самородних вод така далекість<br />
і неспівмірність тіла, бо що не слід, то вглиб,<br />
і бракне подиху, аби продмухать стежку.<br />
Та, сину чоловічий, вставай, адже розм’як<br />
відвільглий камінь, в долонях згорнутих поглибшали<br />
всі лінії, дух реп’яха ширяє вкруг стебла і сонце в<br />
головах…<br />
Вставай! Солодке щось, терпке, широке.<br />
І облизавши губи, напружуючи слух, ти бачиш —<br />
птах летить, у дзьобі камінь, позаду ж — синенька<br />
стьожка через всеньке небо.<br />
Кладеш долоні і собі на камінь, залишаєш відбитки<br />
ліній, і віддаєш йому мовчання, аби звільнити<br />
груди від погуку на всі глибини світу: — Еге-ге-гей!..<br />
Та раптом чуєш, що холод той не викричать,<br />
кільце гадюче, неначе зашморг, а звук гарячий —<br />
посередині…<br />
І на глині, намалювавши нігтем кривульку ручая і<br />
оболонку сонця,<br />
відчув зненацька волю.<br />
І на відзнаку радості уламком мушлі роздряпав<br />
щоки, і посипав попелом, і рушив далі…<br />
Ширина ступні виміряє і держкість, і твердоту,<br />
ширина кроку — снагу ходи.<br />
По серцевині променя — на дерево, на хмари, на життя…<br />
Великий дух тебе безмежним робить: земля<br />
парує, прозорі олені біжать — аж цокіт чути —<br />
попереду, попереду й довкола.<br />
Нога випереджає погляд, ступає далі, і мимохідь<br />
уста з джерел спивають цноту, і доторком<br />
ласкавлять їх, і ронять у кожну глибину свій<br />
відкид. Не сколоти, не розгніви води, не засміти<br />
словами, не запороши очей, відкритих завше…<br />
Бо знадобиться на узвороті спраги і на чатах часу<br />
відбиток твій, щоб визначити зміни і відстань пройдену:<br />
від джерела зітхання аж до безодні крику…<br />
І відсвіжуєш пам’ять ковтком води перед самим собою.<br />
В сувоях простору слід п’ятипалий твій не зітреться;<br />
рукою заприязнивши землю, пізнаєш відданість її.<br />
Світ неполоханий, дух зрівноважений, спокій нерушений,<br />
і мудра веселість зору.<br />
Збирач яєць, зривач квіток, нанизувач намиста!<br />
На шию вішаєш гірлянду шкаралущ, тім’я<br />
увінчуєш цинобронню<br />
та зіллям, а на плече садовиш махаона<br />
і йдеш, аби позначити присутністю своєю рожевий захід.<br />
…Гомілка мамонта, тройзілля і біла глина<br />
та дрібка охри — у жменях — для духовияву.<br />
Натхненно, ретельно на вапняній горі надряпав<br />
густо ліній<br />
і радість втер на всі часи прийдешні: внизу дух<br />
Глиб, і над ним — Зем, а вище — Волос, а на<br />
крачадах в нього сидить людина,<br />
а понад усім гордує Дух Неба! — з головою птахи<br />
та білим оком посередині.<br />
…Ділювальні давності, руничні залишки — зате<br />
наявність духу, розсудливість руки, яка пізнала<br />
міць усього сущого:<br />
пташки не руш, не затискай комахи, не смич<br />
пір’їну, не чіпай гнізда, не каламуть води, не, не,<br />
не, не…<br />
Орудуй каменем, три патерицями, розмішуй охру,<br />
міси глину, збирай насіння, скороди ниву, визбируй<br />
нехворощ, а тернову голку встроми у попіл і<br />
щонайперше приклади руку до свого серця:<br />
чути стукіт — то нагад постійний, що ти споріднений,<br />
побратаний з усім живим навколо.<br />
Ой! Ось він, час, тут, під рукою в тебе, він міряє<br />
твою ходу, твій біг, твій сон, твоє мовчання.<br />
Тук-тук-тук-тук… Це джерело, не скаламуть сумління…</p>
<p>***</p>

<div></div>