<strong>Ліна Костенко – Затінок, сутінок, день золотий</strong>
<p>Затінок, сутінок, день золотий.<br />
Плачуть і моляться білі троянди.<br />
Може це я, або хто, або ти<br />
ось там сидить у куточку веранди.<br />
Може, він плаче, а може, він жде —<br />
кроки почулись чи скрипнула хвіртка.<br />
Може, він встане, чолом припаде,<br />
там, на веранді, чолом до одвірка.<br />
Де ж ви, ті люди, що в хаті жили?<br />
Світку мій білий, яке тут роздолля!<br />
Смуток нащадків — як танець бджоли,<br />
танець бджоли до безсмертного поля.<br />
Може, це вже через тисячу літ —<br />
я і не я вже, розбуджена в генах,<br />
тут на землі я шукаю хоч слід<br />
роду мого у плачах та легендах!<br />
Голос криниці, чого ж ти замовк?<br />
Руки шовковиць, чого ж ви заклякли?<br />
Вікна забиті, і висить замок —<br />
ржава сережка над кігтиком клямки.<br />
Білий причілок оббила сльота.<br />
Хто там квилить у цій хаті ночами?<br />
Може, живе там сама самота,<br />
соває пустку у піч рогачами.<br />
Може, це біль наш, а може, вина,<br />
може, бальзам на занедбані душі —<br />
спогад криниці і спогад вікна,<br />
спогад стежини і дикої груші…</p>

<div></div>