<strong>Павло Мовчан – Спалахи </strong>
<p>Стоять, немов після посвятства,<br />
дерева, світлі, мовчазні,<br />
і щедро роздають багатства<br />
сухій осінній стороні.<br />
Я і собі підставив жмені —<br />
хай капле золото й бурштин…<br />
Але летять скарби повз мене,—<br />
рука ж, пожадливо-нужденна,<br />
вхопила декілька жарин;<br />
і, відсахнувшись, біль струсила,<br />
і, мов згадала давні дні,<br />
труснула дерево щосили —<br />
вогні посипались рясні.<br />
І губи, спалені в гарячці,<br />
прошелестіли:— Часе мій…<br />
Хоч по пропаленій позначці<br />
мої урази зрозумій…—<br />
Та не страшна вогню пороша:<br />
цілуючи вогонь, збагнеш,<br />
що все чистішою виносиш<br />
щоразу душу із пожеж.<br />
Бо в чистім полум’ї згорає<br />
все, що прибилося за рік.<br />
І ти до тесаного раю<br />
доступишся й жбурнеш в засік<br />
оплавок срібний, олов’яний<br />
чи жужелицю із долонь…<br />
Але чому нестерпні рани,<br />
де цілував тебе вогонь?</p>

<div>




</div>

<p>***</p>

<div></div>