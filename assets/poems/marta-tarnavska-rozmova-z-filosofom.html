<strong>Марта Тарнавська – Розмова з філософом по дорозі з Гантеру </strong>
<p>Є.Л.</p>
<p>Живеш у горах. Обрій заступили<br />
верхи високі і густі ліси.<br />
Чи сходить в душу з гір надземна сила?<br />
Чи гріють серце відблиски краси?</p>
<p>Чи, може, в лабіринтах перевалів<br />
вузьким і стисненим здається світ<br />
і ти догматиком стаєш помалу,<br />
повіривши в єдиний власний міт?</p>
<p>Живеш в степах, і обрій, що зоріє,<br />
здається без початку, без кінця.<br />
Чи ширшають від цього в тебе мрії?<br />
Чи простір упокорює серця?</p>

<div>




</div>

<p>Чи сонце, що до заходу від сходу<br />
дає тобі великий довгий день,<br />
несе і в душу соняшну погоду,<br />
ясний світогляд, щирість до людей?</p>
<p>А чи тобі, що дивишся в безкрає,<br />
здається, може, що ти бачиш все?<br />
Що таємниць за обрієм немає?<br />
Що думки труд пізнання не несе?</p>
<p>Людина в горах — у вузеньких рамах,<br />
та знає, що потрібно лиш зусиль,<br />
щоб їй відкрилась ширша панорама,<br />
як тільки вийде на найвищий шпиль.</p>
<p>1975</p>

<div></div>