<strong>Герасим’юк Василь – Коли пішли зі світу ґазди перші…</strong>
<p>Коли пішли зі світу ґазди перші,<br />
ти був поблизу — допоміг дійти.<br />
А потім сів на їхній відумерші,<br />
та їхні полонини і грунти<br />
для тебе завеликі, а обійстя<br />
замоцні.</p>
<p>Ти злякався їхніх ґражд!<br />
Тому й вогню запраг,<br />
як благовістя.</p>
<p>А благовоння погару, як страж,<br />
роками пантрував. Хіба то біди?<br />
Пусте!<br />
Єсть Божий дім, і ти — при нім.</p>

<div>




</div>

<p>Нагим прийшов. Ні з чим зі світу підеш.<br />
Ти Господа просив:<br />
аби — ні з чим.<br />
Провів ти перших ґаздів,<br />
ти й останніх<br />
кидаєш перед ликом Всеблагим.<br />
Ти сам давно живеш<br />
лише в сказаннях,<br />
хоча живеш іще життям земним.<br />
Ще пиво п’єш у Космачі — “Столичне”.<br />
У жертву ще приносиш ярчука,<br />
щоб не пропало ремесло заплічне,<br />
бо ангела караюча рука<br />
меч опустила.</p>
<p>Нині ґазди перші —<br />
апостоли твої, твої брати.<br />
А той, кого ти ждеш на відумерші,<br />
не йде.<br />
А мав прийти і помогти.</p>

<div></div>