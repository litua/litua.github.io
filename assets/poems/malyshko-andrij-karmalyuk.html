Малишко Андрій – Кармалюк<p>I</p>
<p>Уляна вчора правду говорила:<br />
— Ходить не час, оберігайся ти. —<br />
А як її назвати: люба? мила?<br />
Чи ще б слова таємніші знайти?</p>
<p>Хіба тим косам відшукаєш слово?<br />
Ясним очам, цілованим колись?<br />
Шуми, любові молода діброво,<br />
Уляно, чуєш? Де ти? Озовись!</p>
<p>Він варить кашу сам усій артілі,<br />
Всипає солі, пробує на смак.<br />
Турбота зайва? Іч, якби не так,<br />
Не опечи язик на цьому ділі.</p>
<p>Іще крутіш заварить кашу пану.<br />
Го-го, синки, гарячий стане день…<br />
А ті, що із Вівсянників, з Майдану,<br />
Учора хату кинувши лишень,</p>
<p>Злюбили ліс і силу самопалу,<br />
Пороховий димок із гущавин,<br />
Підходячи до ватрища помалу,<br />
Сідають в коло, рівні, як один.</p>
<p>Палають огнищ язики багряні.<br />
Обкурені скипають казани.<br />
Устим людей покликує: — Сини,<br />
Виходить так, ми люди не останні!</p>
<p>Ми тут зійшлися, месники бідноти,<br />
Окривджені панами кріпаки,<br />
Із Білорусі, від Двіни-ріки,<br />
Із-під Москви й Дніпра, — одні турботи</p>
<p>Звели нас тут, на помсту і відплату,<br />
Тож поклянімось, ми в борні — брати,<br />
До світлих днів будем разом іти,<br />
І горе кровопивцю! Горе кату!</p>
<p>А люди в дружбі — то моя родина,<br />
В сім’ї народи встануть по мені.<br />
І кріпаки відчули: добра днина<br />
Їх кличе в даль у віщому огні.</p>
<p>Спливає місяць, сяє злотом щирим.<br />
Шепоче пісня про нові літа,<br />
Що красне сонце світить за Сибіром,<br />
А на Вкраїну сокіл заліта.</p>
<p>Грудьми шугне і до вікна постука,<br />
Спочине трохи, знову за своє…<br />
А люди кажуть: — Певно, Кармалюка<br />
Голоті рідній звістку подає.</p>
<p>Устим сміється: — Та який я сокіл?<br />
Теж вигадають! Просто горобець!<br />
— Ой, не кажи, Устиме, — і співець<br />
Іще дзвінкіш затягує наокіл.</p>
<p>— Тихіше, хлопці, досить того співу.<br />
Ви чуєте? Не чуєте? Гуде!<br />
— Ісправник їде?<br />
— Звідки йому?<br />
— Де?<br />
Духмяну тишу збивши полохливу,</p>
<p>Мерщій в залогу. Щасна є прикмета —<br />
Якась пташина свиснула до них.<br />
Поскрипує на вибоях карета,<br />
Сопе під гору пара вороних!</p>
<p>— Куди то, стій! Не поспішай навтечки.<br />
Направо, хлопці, діло є — роби! —<br />
Устим хватає коней за вуздечки,<br />
А ті хропуть, зметнувшись на диби.</p>
<p>Корінник рже і копитами грюка,<br />
Три гайдуки з дозірними — вповал.<br />
— Щастить же!<br />
— Що?<br />
— Впіймалась риба-щука,<br />
Та не ісправник, братці, — генерал!</p>
<p>Він зблід, як мрець, спітніли сиві скроні,<br />
Дорідні губи тіпаються, дрож…<br />
— Із гамана зсипай сюди червоні,<br />
Та не тремти, не займемо, чого ж!</p>
<p>О, він віддасть, щоб тільки жить, чого там.<br />
Мідяну скриньку тягнуть гайдуки.<br />
Тече, дзвенить струмок гарячий злота,<br />
Як серед ночі грають світляки.</p>
<p>Давно карета зникла у долині,<br />
З ромашок збивши полум’я роси.<br />
— Це, не забудь, Івану Кожурині, —<br />
Дітей у нього п’ятеро, — даси.</p>
<p>Це Валовню, а це Перепелиці,<br />
Хоч хліба з пуд зажиє дідуган. —<br />
І круглячки дзвінкі, золотолиці<br />
Повзуть в кріпацький витертий гаман.</p>
<p>— Оце вдові, їй, мабуть, не до того,<br />
Що Кармалюк бере на душу гріх,<br />
Собі лишаймо, хлопці, золотого,<br />
На завтра хліба купимо на всіх.</p>
<p>Чекайте, люди, виб’ємося трошки… —<br />
Устим за пень сідає, мов за стіл,<br />
До кулешу, дає дозорним ложки,<br />
Черству хлібину крає наопіл.</p>
<p>II</p>
<p>Горно роздули, вугіль підсушили,<br />
Вже не звикать Микиті до робіт.<br />
У праці з майстром висушили жили,<br />
Тепер покурять, витруть чорний піт.</p>
<p>Про се, про те спокійно йде балачка,<br />
На всі події є свої слова.<br />
А ніч липнева зводиться від сплячки,<br />
Сумна травичка тихо ожива.</p>
<p>І попливли білястих туч навали<br />
Над росяним тужавим колоском.<br />
Огненні птиці неба край клювали,<br />
Віщуючи світання за ліском.</p>
<p>В тарелі срібні жайворон ударив,<br />
Розсипався в зелені береги.<br />
Війнуло сном, казанням давніх марев.<br />
— Докінчуймо, Микито, ланцюги,</p>
<p>Світа либонь лише чотири кільця<br />
Лишилось, дуй та вугілля підсип! —<br />
Свистить грудей старечих дужий хлип,<br />
Нагадує про старість, брів окрильця<br />
Звисають втомно, вже той день коли б.</p>
<p>Ланцюг аж приска звивами густими,<br />
Горно палає, в кузні пада гук.<br />
Це все тобі зготовано, Устиме,<br />
Для ніг твоїх зготовано, для рук.</p>
<p>III</p>
<p>Ввели його, страшного і тепер<br />
Огнем очей, посмішкою лункою,<br />
Шість вартових, горбатий офіцер<br />
Поодаль став, наказ подав рукою.</p>
<p>Горбатому не спалося вночі,<br />
Дорога снилась в далечі похмура,<br />
Стара казарма, темна, мов конура,<br />
А потім враз забрязкали ключі</p>
<p>Від карцера чи одиночок, хто зна,<br />
Схопивсь як стій, в душі пекла жага.<br />
Здалося, ніч заходить передгрозна,<br />
До горла місяць руки простяга.</p>
<p>А солов’ї ридають серед саду,<br />
А світ горить. Такі ще є дива!<br />
Він затаїв і пострах і досаду,<br />
Мовчазний буде ніч, і день, і два,</p>
<p>Але покаже клятим бузувірам,<br />
Отим, що день стрічають з-поза ґрат,<br />
Що він на слово їхнє не повірив<br />
І що йому сам чорт тепер не брат!</p>
<p>IV</p>
<p>Засапавсь міх в червоному багатті,<br />
Одгупав молот, дзенькаючи, стих.<br />
Ввійшов Устим в чумарці рудуватій,<br />
В потертій шапці, в чоботях простих.</p>
<p>У лісі жив і ночував на кручі,<br />
Рушниця з ним панам носила ляк,<br />
А продирався крізь терни колючі,<br />
То покалічив руки як-не-як.</p>
<p>Щоку роздер десь об сучок дубовий.<br />
Але к чому тепер ота краса?<br />
Ставний, широкоплечий, чорнобровий,<br />
Та в синіх очах полум’я згаса.</p>
<p>— Здорові будьте, ковалі хороші! —<br />
Хотів гукнуть, як тому кілька днів,<br />
Коли під чорним дубом гомонів,<br />
На всю голоту поділивши гроші.</p>
<p>Та не гукнув, багнетів сталь відлита<br />
Сягнула вбік, — прямуй і не зверни!<br />
А слабодухий чоловік Микита<br />
Уже ладнав на ноги кайдани.</p>
<p>V</p>
<p>Устим стояв, ввижалася дорога<br />
По першому грудневому сніжку,<br />
Далеко геть, подальше від острога,<br />
В морозну путь, нітрохи не важку.</p>
<p>Хай свище заметь, без тепла і хліба,<br />
Як бажаний і довгожданий гість,<br />
Він до людей було вночі придиба,<br />
Зігріється і каші попоїсть,</p>
<p>Пограється любенько з дітлахами,<br />
Бо в нього теж в домівці два малих.<br />
Але якими добрими шляхами<br />
Пробратися йому тепер до них?</p>
<p>Крізь сон ночей, і мжичку, і порошу<br />
Шукав людей од мандрів одпочить.<br />
Задихав міх.<br />
— Ну, що, Устиме, прошу,<br />
Давай-но руку! — I в єдину мить</p>
<p>Кільцем затис. Уста скривив од жалю<br />
Чи від злоби — солдатам все одно.<br />
— Давненько ми не бачились, ковалю, —<br />
Сказав Устим, — не бачились давно.</p>
<p>Чи, може, той рік, в клуні, серед току<br />
Ти пив горілку, плакався мені,<br />
А вже сьогодні стрів, їй-бо, нівроку,<br />
Розпеченим залізом у вогні.</p>
<p>Це хліб за хліб, виходить, молодчина,<br />
Шукай такого з свічкою в юрбі.<br />
Візьми оцю у мене й сірячину,<br />
За труд гіркий подякую тобі.</p>
<p>Знімає з пліч і кидає додолу<br />
Свитину чорну, пояс вишивний<br />
І простягає руку теплу й голу<br />
І надягає кільця й каже: — Бий,</p>
<p>Тобі-то що? За мідяки притерті<br />
Ти, може, й душу закуєш в обруч? —<br />
Але коваль підводить очі вперті<br />
І просить об однім: — Не муч, не муч!</p>
<p>І б’є з такою люттю залізяку,<br />
Що сиплють іскри й гаснуть віддаля,<br />
Що офіцер аж уші затуля<br />
І тупає ногами з переляку.</p>
<p>VI</p>
<p>Але Устим сміється з тої злості:<br />
Коли пішов служити, то служи,<br />
Як кажуть люди, боже поможи,<br />
А ми в цій кузні мимоволі гості.</p>
<p>Мені однаково в людському горі<br />
Боротися, шукаючи зорю.<br />
Якщо мене сваволя не поборе,<br />
То я її, будь проклят, поборю!</p>
<p>Що загадав, те буду вік леліти,<br />
Вночі не сплю, думкам нема кінця,<br />
А серцю важко: діти мої, діти,<br />
Старим вернусь, пізнаєте отця?</p>
<p>Він так подумав і зрадів, що сила<br />
Цвіте в очах, в руці карбує слід.<br />
Біляста туча небо полонила,<br />
І в ній котився сонця стиглий плід.</p>
<p>В тарілі срібні жайворон ударив,<br />
І розігнувся стомлений Устим,<br />
Поважним рухом, легким і простим,<br />
Загріб з багаття золотого жару.</p>
<p>— Закуримо, солдатики? — По слові,<br />
На мить заворушились вартові,<br />
І дивно стало, що вони, живі,<br />
До полудня стояли, як дубові.</p>
<p>У них також ростуть в неволі діти,<br />
А цей, Устим — їм щастя здобува,<br />
Щоб мали волю і свої права,<br />
То як солдату все не розуміти!</p>
<p>Старий солдат вже й пучку наготовив,<br />
Шепнув губами, щось хотів казать,<br />
Але горбань рвонувся: — Ать, два, ать! —<br />
Підняв кулак, тонкі насупив брови.</p>
<p>Тоді й Устим розгнівавсь: — Що ж вони?<br />
Німотне бидло? Парії докучні? —<br />
І так рвонув, що брязнули наручні<br />
І тріснули закуті кайдани.</p>
<p>І розкотились сизуваті кільця:<br />
— Доволі мук! Доволі з мене мук! —<br />
Який він в біса тихий підневільця,<br />
Він є Устим, славетний Кармалюк!</p>
<p>VII</p>
<p>Отак і жив у кам’янім полоні.<br />
Світанок. Південь. Вартових сюрчок.<br />
В тюремному подвір’ї на ослоні<br />
Поклали різок солених пучок.</p>
<p>За кайдани розбиті й непокору,<br />
За глум, що стерпів офіцерський чин,<br />
Устима провели посеред двору,<br />
І вже відомо, із яких причин</p>
<p>Ворітницю замкнули на засови,<br />
На три замки, і десять вартових<br />
Завмерли у дверях не випадково.<br />
А вже Устим, проходячи повз них,</p>
<p>В зловісну тишу вдарилась луна,<br />
На люту кару клалися прикмети,? —<br />
Гукнув: — Здорово, братці, як живете<br />
Устиму, справді, це не первина,</p>
<p>Він зняв бушлат, повільно здяв сорочку,<br />
Білизну чисту бережно скотив,<br />
А десь у серці, в приспанім куточку,<br />
Тремтів од пісні давньої мотив.</p>
<p>Коли ж різок не стало на ослоні,<br />
Криваві смуги зрізали плече,<br />
Він голову поклав собі в долоні<br />
І заспівав призивно-гаряче,</p>
<p>Що за Сибіром буйний вітер віє,<br />
І пада сонце пташкою до рук,<br />
Але ви, хлопці, не губіть надії,<br />
За вас подума добре Кармалюк.</p>
<p>Зовуть його пани розбійним татем,<br />
А між людей то слава не лиха,<br />
Заллє за шкуру сала пребагатим,<br />
І бог відпустить душу від гріха.</p>
<p>Ісправники, асесори в турботі,<br />
Не знають, де початому межа,<br />
Бо він дарує гроші всі голоті,<br />
А як панам — то кулю та ножа!</p>
<p>VIII</p>
<p>Другого дня в рожевім надвечірку<br />
Краплистий дощ отави окропив,<br />
Прим’яв злегенька вистиглу матірку<br />
І райдугою став серед степів.</p>
<p>Землі паркій, мов сизуватій птиці,<br />
На крила впала райдужна краплинь.<br />
Хлоп’ячий гамір, вітру тепла линь,<br />
Багряний цвіт вечірньої зірниці,</p>
<p>І голубів голівки одинокі<br />
Під житньою застріхою двора —<br />
Це все влилося казкою у спокій:<br />
— Яка пора, — Устим сказав, — пора…</p>
<p>В таку годину в полі серед лану<br />
Покосів жовтих пломеніє слід. —<br />
І враз схопивсь: — Ото чи не Уляну<br />
Спиняє вартовий біля воріт?</p>
<p>Відчув, як сон: жара пече долоні,<br />
Бентежних дум підносяться рої,<br />
Але вже близько кісники червоні<br />
І білозуба посмішка її.</p>
<p>Це тижнів п’ять не бачилися в літі,<br />
Та він її одразу пізнає:<br />
Ті ж карі очі, ласкою налиті,<br />
Руді сап’янці… — Серце ти моє,</p>
<p>Далеко йшла? — Бере її хустину:<br />
— Давай зітру з обличчя пилюгу. —<br />
І пригорта. — Пусти мене, Устиме, —<br />
Сама шукає руку дорогу.</p>
<p>І заглядає глибоко у вічі:<br />
— Устимоньку! (не бачить наглядач?)<br />
Я вже либонь приходила аж двічі,<br />
Та не пустили, а тепер, як бач.</p>
<p>І хусточку розв’язує барвисту<br />
(Хустина, вечір, тихі явори…)<br />
— Оце тобі принесла попоїсти,<br />
Це калачі, це яблука, — бери.</p>
<p>А схуд за літо! Певне, серед ночі<br />
Не спиш чи, може, їсти не дають?<br />
Казали батько: “І чого він хоче?<br />
Нащо ховає в серці дику лють?</p>
<p>Є жінка й діти і шматина поля,<br />
Своя хатина, невеличкий двір.<br />
А то ж одне: тюрма, нагай, неволя,<br />
Гляди, і знову запечуть в Сибір!”</p>
<p>Ой, горе, горе! Що робити буду?<br />
Тобі я, десь, ні мати, ні жона.<br />
Поміж людей наслухалась огуди,<br />
Забуть хотіла б, — образ вирина</p>
<p>І кличе й манить, як на щедрі-свята…<br />
Вона в розраді пада до плеча.<br />
— Уляно, сядь, — підстелює бушлата, —<br />
Уляно, — каже, й слів невистача.</p>
<p>Не впали побратими поодинці,<br />
Огонь від ватрищ ще не догорів.<br />
Вона прийшла у голубій хустинці,<br />
Сторожко й мило глянула з-під брів.</p>
<p>В тяжку годину знав він, що подіє,<br />
Зорі палкої пломінь не зачах.<br />
Вона прийшла, як знайдена надія,<br />
В красі дівочій, з огником в очах.</p>
<p>І в темну ніч, в осінню непогоду,<br />
Під сірий дощ чи бурі лютий вий,<br />
Він пив із уст юнку, гарячу вроду,<br />
Як спраглий п’є струмочок лісовий.</p>
<p>Відчув тепер, що літо повертає,<br />
Високий сонях на дощі замок,<br />
І райдуги роздолля неокрає<br />
Крильми черкає сивий голубок.</p>
<p>Гаряча кров ударила у скроні,<br />
Рум’янцями спахнула на лиці,<br />
І він стиска малі її долоні,<br />
Мов двоє крилець, у своїй руці.</p>
<p>Уляна знову горнеться до нього,<br />
Підводить очі милі та сумні:<br />
— Чи не забув, Устим, панка рудого,<br />
Що завжди верхи їздив на коні?</p>
<p>Змовкає, жде, зашарівшись обличчям:<br />
— Він сватає мене… Така напасть!<br />
Вже місяць їздять вдвох із лісовничим,<br />
А батько згоден, мабуть що віддасть,</p>
<p>Бо вже й по чарці добре випивали.<br />
Були при хаті двічі старости…<br />
Устиме, любий, ти мене прости,<br />
А як про це сказати, — я не знала.</p>
<p>Коли б у тебе не дружина й діти,<br />
Пішли б удвох на каторгу в Сибір,<br />
А так, скажи, ну що мені робити?<br />
Кругом неласка, сміх та поговір…</p>

<div>




</div>

<p>Устим завмер… — Тебе? За нього? Заміж?<br />
Чогось тобі на жарти повелось! —<br />
Але відчув — не виказать словами<br />
Того, що в серці в неї запеклось.</p>
<p>Він затремтів. — А.як же я, Уляно? —<br />
І в перший раз відчув, немов жало<br />
Ввійшло йому у груди полум’яне,<br />
Убивши все, що квітло і жило.</p>
<p>IX</p>
<p>Ах, осінь, осінь! Всім дано сивіти,<br />
Як мовлять мудрі: взнать добро і зло.<br />
Одні на схилі літ живуть, як діти,<br />
Другим же розум скрашує чоло.</p>
<p>Несім серця, немов скарби гарячі,<br />
Хай грім походів душу виповня.<br />
Хто ліньки жив, — оглянеться й заплаче,<br />
Що згасне день, а він не бачив дня.</p>
<p>Минуло літо: осінь гне ліщину,<br />
Густих зірок вивішує разки,<br />
А завітавши в сад на даровщину,<br />
Зливає мед в полив’яні миски.</p>
<p>Зерна рясного висипле із кружки,<br />
Годує зрання зграю голубів,<br />
На весілля загляне, наче дружка,<br />
В зеленій плахті, в золоті дубів.</p>
<p>Ах, осінь, осінь, юнь багряносльоза,<br />
Виходь сестрою в голубі поля,<br />
Де в кайданах, прикутого до воза,<br />
Ведуть в Сибір Устима Кармаля!</p>
<p>Йому ніяк не випадає вмерти,<br />
З весни на осінь, з року в інший рік.<br />
З Сибіру біг він тричі, і вчетверте<br />
Дали конвойних двадцять чоловік.</p>
<p>Ідуть вони попереду й позаду,<br />
Блищать кокард сріблясті кружала,<br />
А до патронів видано пораду,<br />
Яка в душі із острахом жила:</p>
<p>Що їсти їм по двічі десь на днину<br />
Кандьор пісний і житні сухарі,<br />
Але страшну у кайданах людину<br />
В надзор.і мати обі всій порі.</p>
<p>Якщо ж у в’язня буде ніч тривожна,<br />
Гляди, задума зникнути тайком,<br />
То не жалій, солдатики, — все можна:<br />
Стріляти в груди, вдарити штиком.</p>
<p>Хоробрим буде складено подяку,<br />
За вірну кулю, післану вночі.<br />
Пливуть хмарин веселі, сині маки.<br />
Ідуть конвойних сірі два ключі.</p>
<p>Але солдати з ним, немов із братом,<br />
Бо він за них стояв, як вірний друг,<br />
Проти поміщиків і злих наруг,<br />
Товстих, жорстоких хуторян проклятих!</p>
<p>Х</p>
<p>І виходжали люди з хат і поля,<br />
І в надвечір’ї плинув дальній гук:<br />
— Дивіться добре, вмерла наша доля!<br />
Дивіться, — кажуть, — онде Кармалюк.</p>
<p>Він засмаглів од вітру й непогоди;<br />
Обличчям схуд з тортур і лихомань,<br />
Ген за селом спинялися підводи,<br />
Іржали коні в світанкову рань.</p>
<p>Кандьор сьорбали зморені солдати,<br />
А матері, що сходились зусіль,<br />
Мерщій, мерщій верталися до хати,<br />
На рушнику виносили хліб-сіль.</p>
<p>І на конвойних не зирнувши оком,<br />
А проказавши слово на привіт,<br />
Ішли до крайньої зі всіх підвід,<br />
Де він сидів у роздумі глибокім.</p>
<p>Які чуття із мрій напівзабутих<br />
Плачем вставали в синій далі гін,<br />
Коли земний віддаючи поклін,<br />
Вони торкались рук його закутих!</p>
<p>І зустрічі невиплакане горе,<br />
І прощавань хвилина, як німа,<br />
В очах лишалось огником суворим,<br />
Якому й слів і назвиська нема.</p>
<p>XI</p>
<p>Він кида слово навіть материнці,<br />
Нехай по нім шепочеться трава.<br />
Обоз повільно йде під Головчинці,<br />
І завмирає серце й ожива.</p>
<p>Немало тут походжено до лісу,<br />
Де висне стиглий, точений горіх,<br />
Де ріс Устим у куряві доріг,<br />
Дощів осінніх люблячи завісу,</p>
<p>Струмків весняних буйне коливання,<br />
Чи білі хутра сивої зими,<br />
Коли, здавалось, лебеді крильми<br />
Віщують схід морозного світання.</p>
<p>Він пас овець улітку на толоці,<br />
Опівдні гнав на стійло до води,<br />
Торбинка з хлібом висіла при боці,<br />
Сопілка вигравала в три лади…</p>
<p>Стрічав вечір’я зоряну заграву,<br />
З дітьми гуляв на полі в “деркача”,<br />
Аж доки на конюшні за потраву<br />
Не скров’янили хлопцеві плеча.</p>
<p>Тоді узнав, що колоситься нива<br />
І прийме хліб не батьківський засік,<br />
Піп материнська доля нещаслива<br />
Йому судилась на недовгий вік.</p>
<p>Гірке дитинство! Може, як синиця,<br />
Ти оддзвеніло в білому саду?<br />
Я б знов припав до рік твоїх напиться,<br />
Але стежок-доріжок не знайду.</p>
<p>Скриплять вози, немов чумацькі мажі,<br />
Та не до Криму шлях лежить — в Сибір.<br />
Устим пильнує: видно перший двір,<br />
Димар на хаті, з диму, певне, й сажі</p>
<p>Увесь вчорнілий. Тут живе вдовиця.<br />
Глуха бабуся літ за шістдесят,<br />
Сіренькі верби вибігли підряд<br />
На каторжанський похід подивиться.</p>
<p>Він бачить іншу згорблену хатину,<br />
Де пада голуб камнем до двора,<br />
Де гомонить шумлива дітвора,<br />
Столітній дід схилився біля тину.</p>
<p>Чиє воно, веселе, чорноброве?<br />
А той пустун, що скаче з далини?<br />
Устим рвонувся вартовим на диво:<br />
— Остапе мій, Івасю мій, сини!</p>
<p>Він руки звів, мов крила до польоту,<br />
Застиг на мить: — Сини мої, сини… —<br />
А сонце впало враз на кайдани,<br />
Їх чорний блиск прибравши в позолоту.</p>
<p>Пізнали діти посмішку знайому,<br />
Відчули ласку батьківських долонь:<br />
— Куди ходив так довго, божборонь,<br />
Чого стоїш, мерщій ходім додому!</p>
<p>Тягли його за руки, як старого,<br />
Повідавши про спірки та жалі.<br />
— Нічого, дітки, я прийду, нічого.<br />
Ти бач, як виросли мої малі.</p>
<p>Оце приніс гостинця від лисиці,<br />
Ходив, як видно, по землі не зря. —<br />
Він ніяково кашля, з рукавиці<br />
Подаючи шкуринку сухаря.</p>
<p>Остапчик змерз, аж хлипає — не дише.<br />
— Біжи, дитино, грійсь біля вогню,<br />
У хаті ж тепло? Я зайду пізніше,<br />
Лишень із дядею погомоню,</p>
<p>Це в вас обох ні сірячини, бачу,<br />
Ні чобіток, ні шапки, як на сміх. —<br />
Він знов кладе легку долонь гарячу<br />
На кучері малих синів своїх.</p>
<p>— А мати де?<br />
— Пішли ізрання вчора,<br />
Казали дід, не прийде до зими,<br />
Дівчат, жінок позбирано до двору<br />
На панську свайбу ткати килими.</p>
<p>Бере панич лісничиху Уляну,<br />
А люди кажуть: не вживе за ним. —<br />
Івась на руки батьківські поглянув<br />
І скрикнув дико з плачем голосним.</p>
<p>Бо коні рушили, і скуті руки<br />
Напружились, до воза потяглись.<br />
— О, горенько, о люта моя муко!<br />
— Вернись, татуню, любий наш, вернись!</p>
<p>В останню мить Устам здаля побачив,<br />
Крізь грім копит, дзвіночків ручаї, —<br />
Столітній дід за возом біг неначе,<br />
А потім впав грудьми до колії.</p>
<p>— То ж батько мій! — Та коні мчали мимо,<br />
Зболілому недолею й часом,<br />
Куди йому угнать за вороними,<br />
Вгодованими сіном та вівсом?</p>
<p>XII</p>
<p>Коваль Микита пив чотири тижні,<br />
Це для солдат була не новина.<br />
Коли б у нього рідні, а чи ближні,<br />
Можливо б відвернули від вина.</p>
<p>Десь на селі жила собі небога,<br />
Старий її не вийде зустрічать.<br />
Колись дарунок принесла к острогу —<br />
Лляну сорочку, вишиту на гладь.</p>
<p>Погостювала два дні в комірчині,<br />
Пішла додому, залишила біль.<br />
Заносить осінь оклики качині,<br />
Заграви теплі потемнілих піль</p>
<p>І ще якусь не викриту по слову<br />
Тривогу мандрів і глухих доріг.<br />
Він постарів, хоч серце раде б знову<br />
Почать весни веселий кругобіг.</p>
<p>Але запив не з того, інше горе<br />
Ввійшло, як гість, не прошений ніким.<br />
Либонь сьогодні, вчора, позавчора<br />
З ним розмовляв закований Устим?</p>
<p>— Чарки мені оці осточортіли,<br />
Хто бавиться наперстям, — то питець?<br />
Жагу на краплі міряти не діло,<br />
Подай коряк, а ліпше — поставець.</p>
<p>Лойова свічка вогником іскриться,<br />
Пече у грудях дивна гіркота.<br />
Цимбали б’ють, жаліблива скрипиця<br />
Дзвенить плачем, як бідна сирота.</p>
<p>— Цимбали б’ють? Ні — молот вибиває,<br />
А то он — жар виблискує з горна.<br />
Не смійсь, Устиме, сил моїх немає,<br />
Я закивав тебе, —моя вина!</p>
<p>— Чою кричить горбата лиховида,<br />
Він офііцер? Ха-ха! Він офіцер?<br />
Устиме, стій! —<br />
Коваль поблід із виду,<br />
Сльозу солону кулаком розтер.</p>
<p>— Вернись назад, ну що тобі, я прошу,<br />
Хіба що много пройдено доріг?<br />
Ти глузував: “Життя ковальське — гроші”.<br />
Не говорив? Я знаю, думать міг.</p>
<p>Я розкую кайдан гарячим лезом,<br />
До ніг побитих каменем впаду! —<br />
І він кричить, сумний і нетверезий,<br />
Підвівши голову свою сіду:</p>
<p>— Чого ж мовчиш, Устиме? Мо’ солдати<br />
Тобі за друзів стали на шляху?<br />
Ха-ха! Смієшся? Бач, не хочеш знати<br />
Мою печаль, зловісну та глуху. —</p>
<p>Він грюка в стіл, і хлюпає сивуха,<br />
І тріска стіл від сили кулака.<br />
Не знає п’яний: сива завірюха<br />
Бреде в Сибір слідом Кармалюка.</p>
<p>Вона із ним не щиро подружила,<br />
Щоб завести до чорної біди,<br />
Цілунком мертвим схолодила жили,<br />
Снігами важко впала на сліди.</p>
<p>XIII</p>
<p>Ціліську ніч дзвіниця калатала:<br />
Відлиті дзвони жалібно гули.<br />
Огню лункого яросна потала<br />
Котила в далеч золоті вали.</p>
<p>Горів острог, тріщала катівниця,<br />
Дуби зів’яли, наче сивий мох,<br />
Води не стало в десяти криницях,<br />
Було б ще двадцять — мало двадцятьох.</p>
<p>А як сипнуло іскрами ув очі,<br />
Запломеніла хмура цитадель,<br />
Здалось на мить: пливе у безвість ночі<br />
Під парусом високий корабель.</p>
<p>Спливала диму згарного завіса.<br />
На роздоріжжі завивали пси.<br />
— Нехай горить і дотліва до біса,<br />
Не прогнівись єси на небеси.</p>
<p>Діди хрестились, зиркаючи мимо,<br />
їх поріднила доля нелячка:<br />
— Роздмухати б огнище з вуглячка!<br />
Гай-гай, минулося, нема Устима.</p>
<p>Упала кузня, полум’ям підбита,<br />
Котили в далеч золоті вали.<br />
В огні стлівала шапка, постоли,<br />
Старий сіряк, що не зносив Микита.</p>
<p>Зведуть катівню люди неохочі,<br />
Всі збитки лиха вичислить казна.<br />
Куди ж подівсь коваль посеред ночі, —<br />
Того ніхто не скаже, бо не зна.</p>
<p>XIV</p>
<p>Спочинь же, серце, втомлене немало,<br />
Сильніш забийся, зроджене стократ:<br />
З дітьми Кармалюковими ридало,<br />
З Устимом билось на єдиний лад,</p>
<p>З красунею Уляною щоранку<br />
Тремтіло в смутку. Де тепер вона?<br />
Другого літа пан знайшов коханку.<br />
Сказати б, новина? — Не новина.</p>
<p>Рудий паничик грав на добру карту,<br />
Було б вино, коханки та хорти, —<br />
Ласуй, любися, пий глибоку кварту,<br />
А там усе лети під три чорти!</p>
<p>Уляні дні пливуть, немов безкрає,<br />
Далеке марево, — одна, сама…<br />
Жовтіє літо, друге одлітає,<br />
А від Устима звістки все нема.</p>
<p>Вона змарніла, мовчазною стала.<br />
Якось навідавсь батько до двора,<br />
Ввійшов поважно, видобув кресало,<br />
Про се, про те спитав: — А зі вчора</p>
<p>На ярмарці почуто поміж людом —<br />
Устима вбито, із Сибіру біг.<br />
Прости нас, боже, праху не осудим. —<br />
Перехрестивсь, поклав поклін до ніг.</p>
<p>Уляна впала посеред покою,<br />
Три довгих ночі билася в огні,<br />
Три довгих ночі і чотири дні<br />
Шептала щось, ослаблою рукою</p>
<p>Когось манила. Догоряли свічі,<br />
Співали півні в розсвітання час.<br />
Із ліжка встала, вибігла нараз,<br />
Гукали раз її, гукали двічі,</p>
<p>Не відізвалась в що страшну хвилину.<br />
Другого дня в полудень на ставу<br />
Рибалки щук ловили в ятерину,<br />
А витягли Уляну неживу.</p>
<p>XV</p>
<p>І третє літо червенем синіло,<br />
Цвіло дощами на земній путі,<br />
Пшеницю в копи склало, а по ділу<br />
Відлинуло за межі золоті.</p>
<p>Лягла зима глибоким снігопадом,<br />
Затьохкало синицями вві сні,<br />
Шовки блакитні, полотна ясні,<br />
З дубовим листям постеляла рядом.</p>
<p>Спокійний той, хто має час дозвілля!<br />
Скриплять санчата, линуть до двора,<br />
Бучних бенкетів близиться пора,<br />
Рудий панок гуляє знов весілля.</p>
<p>Сідають гості, шана всім однака,<br />
Крізь іскри вин іде п’янка гульба.<br />
Кларнет пискливо тягне краков’яка,<br />
Мазурки плине повідь голуба.</p>
<p>В огні свічок кружляють мрійні пари,<br />
Каблук — чок-чок і вправо і назад,<br />
Жених такі ввертає финдикляри,<br />
Що генерал — і той сміється, рад.</p>
<p>Ще й офіцери прибули з острога,<br />
Верстов за сорок мчалися вночі.<br />
їм руки тисли жваві шляхтичі.<br />
Горбань, нащо святоша й недотрога,</p>
<p>А все ж ковтав пекучу оковиту,<br />
Вклонявся гречно дамам здалека.<br />
Загомоніли. Хтось Кармалюка<br />
Згадав ім’я, мов армію розбиту.</p>
<p>— Панове, бач, як швидко плинуть дні!<br />
Це ж три роки минає, як з острога<br />
Я вів його на каторгу, дорога<br />
Не раз-таки згадається мені.</p>
<p>— На каторгу? Не диво. Все ж солдати.<br />
От я зустрівся, вірте, сам на сам,<br />
Шаблі схрестились, трісли пополам:<br />
— Проси, кажу, прощення! — Що й казати,-<br />
Він попросив…<br />
— Га-га, ну й молодчина!<br />
Митець же ти на брехні! —<br />
Генерал<br />
Аж сльози витер.<br />
— Що б то за причина,<br />
Не брав ані пістоль, ні самопал</p>
<p>Того невіру?<br />
— Лихо з ним, одначе<br />
Землі на гріб дала йому Сибір.<br />
Знайшлася куля, вилита гаряче,<br />
А вас лякають: чари! наговір!</p>
<p>Співають гості, шана всім однака,<br />
Крізь іскри вин іде п’янка гульба.<br />
Кларнет пискливо тягне краков’яка,<br />
Мазурки плине повідь голуба.</p>
<p>Ішло за північ, пари кружеляли,<br />
Іспите вин барильця немалі,<br />
А за вікном гули снігів навали,<br />
Долоньми хмар торкаючись землі.</p>
<p>В дворі гуляла хвища й холоднина,<br />
Зірвала з петель двері у покій.<br />
І раптом в зал ввійшла в снігу людина<br />
В такій грозі, в метілі отакій.</p>
<p>Затихли гості, на смерть охололи,<br />
Під стіл полізла лиса голова.<br />
Тоді горбатий вихопив пістолі —<br />
І раз і два! І постріл — раз і два!</p>
<p>А чоловік стряхнув сніжок з приполу,<br />
Метнув бровою, не віддав уклін.<br />
Горбатий скрикнув, кинув зброю долу.<br />
— Це він! Це він! Я пізнаю, —це він!</p>
<p>У колі смраду, чванства і підлоти<br />
Узяв пістоля до розкутих рук.<br />
“Багато буде завтра в нас роботи,<br />
Сказав і крикнув півнем Кармалюк.</p>
<p>А за вікном його стояли друзі<br />
Повсталі кріпаки — одна рідня<br />
Пожар червоний бивсь на виднокрузі,<br />
Віщуючи прихід нового дня.</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>