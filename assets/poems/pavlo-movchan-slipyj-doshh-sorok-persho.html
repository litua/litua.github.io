<strong>Павло Мовчан – Сліпий дощ сорок першого року </strong>
<p>Звідкіль цей дощ, коли ані хмарини,<br />
ні цятки в небі — вимита блакить:<br />
течуть, течуть єднальні волокнини,<br />
а поміж ними і життєва нить.<br />
Цей зрячий дощ наш двір не обминає,<br />
дуднить в дійницю, землю колупа,<br />
нам пригорщі дитячі заливає,<br />
гарячий дощ, солоний — як ропа…<br />
Ти ще малий і ще не можеш знати,<br />
чому цей дощ унадився до нас,<br />
чому, чому разом із громом в хату<br />
заходив він розгонисто не раз.<br />
Ти шепотів: «Минай нас стороною…» —<br />
і до хмарини очі поривав,<br />
та дощ ставав густою пеленою<br />
і фотокартку батькову змивав…<br />
Хоч я живу давно вже за горою,<br />
пообтинав косою всі нитки,<br />
та й досі ходить дощ сліпий за мною:<br />
де не ступну — там забива гвіздки…</p>

<div>




</div>

<p>***</p>

<div></div>