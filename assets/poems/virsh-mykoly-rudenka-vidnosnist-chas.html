<strong>Микола Руденко – Відносність часу</strong>
<p>Чим ширший ніг твоїх рухливий сажень,<br />
Чим важчі справи ляжуть на плече,<br />
Чим більше зустрічей, подій та вражень —<br />
Тим повільніше час земний тече.</p>
<p>Я знаю, друзі: певне, вам здається,<br />
Що монотонність робить довшим час…<br />
Четвертий рік в неволі серце б’ється,<br />
А ніби вчора я полишив вас.</p>
<p>Тюрма холодна, темна безнадія<br />
Пресує дні, мов сіно у тюки.<br />
Бо час — це тільки послідовність діянь.<br />
Немає діянь —<br />
І стоять роки.</p>

<div>




</div>

<p>Секунда, впавши, обізветься дзвінко —<br />
Та гасне в скронях той уявний звук.<br />
І пам’яті незаймана сторінка<br />
Лишилась біла з дня твоїх розлук.</p>
<p>Чекаючи повернення додому,<br />
Ти впевненість у серці підігрів,<br />
Що світ такий, як двадцять років тому —<br />
Ніхто не вмер, ніхто не постарів.</p>
<p>І диво дивне: обминають роки<br />
Не тільки пам’ять, а й чоло твоє.<br />
Ти все іще позбавлений мороки,<br />
Якої людям старість завдає.</p>
<p>Тобі ще справжня старість невідома.<br />
Твій дім для тебе — заповідна твердь.<br />
І ось ти вдома.<br />
Ти нарешті вдома!<br />
Та на порозі<br />
Вже чекає смерть.</p>
<p><em>26.02.1980</em></p>

<div></div>