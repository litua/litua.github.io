<strong>Микола Руденко – Стрес</strong>
<p>Я все пройшов. І серед темних літ<br />
Пізнав щось важче, аніж кров і порох —<br />
Коли в мені валився звичний світ,<br />
Бо я побачив: весь він на підпорах.</p>
<p>Підпори впали — і моя душа<br />
Порвала враз облудну пересічність.<br />
Якби ж хоч смерть! Вона комусь лиша<br />
Щось незатьмарене —<br />
Просте, як вічність.</p>
<p>А в мене впало все. Товариші,<br />
Дружина, діти —<br />
Все немов згоріло.<br />
Неначе тіло позбулось душі<br />
Або душа десь загубила тіло.</p>
<p>Когось я шарпав: глянь, того ж нема,<br />
Про що нам казано —<br />
Нема та й годі!<br />
Є тільки в людях потайна тюрма —<br />
Зате брехня гуляє на свободі.</p>
<p>А психіатр, немов премудрий змій:<br />
— Це перевтома. Це ознаки стресу…<br />
Ох, лікарю! Рецепт простіший мій:<br />
Щоб менше стресу —<br />
Дайте вільну пресу.</p>

<div>




</div>

<p>Та марної Я лишився між людей<br />
Ані живий, ні мертвий.<br />
Наче мушу<br />
На волю з власних видертись грудей,<br />
Щоб в руки Богові віддати душу.</p>
<p>Мов хтось мене зсередини обпік,<br />
На попіл обернулося волосся.<br />
Блокадні ночі, тридцять третій рік —<br />
Усе це легшим в мить оту здалося.</p>
<p>Яка ж Земля незатишна й страшнаї<br />
А гасла завчені — чого ви варті?..<br />
Тюрма і табір — заважка ціна.<br />
Проте ні стресів тут,<br />
Ані інфарктів.</p>
<p>Що не кажіть, а це таки причал<br />
Для розуму й душі в земному світі.<br />
Летять мої літа, летять учвал<br />
Через колючі металеві сіті.</p>
<p>Нехай земля вогнем для підошов —<br />
Я знаю: виживуть рядки ці щирі.<br />
І я щасливий, що себе знайшов,<br />
Що не сконав у бездуховнім вирі.</p>
<p><em>06.11.1980, Мордовія</em></p>

<div></div>