<strong>Семенко Михайль – Авіатор </strong>
<p>Люблю мідяні звуки оркестри<br />
Зачуваю здалека<br />
Сурми ревуть<br />
Кларнети розмовляють<br />
Юрма шумує<br />
Задерши капелюха<br />
За пілотом стежить<br />
На панн дивлюсь<br />
Уст<br />
Усміхи струять весело<br />
Усміхи очей хвилюють<br />
Гомін<br />
Сміхострумки<br />
Душа в сонячних струнах<br />
Опій і кров<br />
Клекоче пестить м’яко<br />
Юрма<br />
Юрма<br />
Гомінка<br />
Безжурна<br />
Щасливим бути як юрма<br />
Немає ні до чого діла<br />
Мертвопетлює авіатор в хмарах.</p>

<div>




</div>

<p>5. V. 1914. Київ</p>

<div></div>