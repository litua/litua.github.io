<strong>Тарас Шевченко – Титарівна</strong>
<p>Давно се діялось колись,<br />
Ще як борці у нас ходили<br />
По селах та дівчат дурили,<br />
З громади кпили, хлопців били<br />
Та верховодили в селі,—<br />
Як ті гусари на   п о с т о ї.<br />
Ще за гетьманщини святої,<br />
Давно се діялось колись.</p>
<p>________________</p>
<p>У неділю на селі<br />
У оранді на столі<br />
Сиділи лірники та грали<br />
По шелягу за танець.<br />
Кругом аж курява вставала.<br />
Дівчата танцювали<br />
І парубки… «Уже й кінець!<br />
А нуте іншу!» — «Та й це добра!»<br />
І знову ліри заревли,<br />
І знов дівчата, мов сороки,<br />
А парубки, узявшись в боки,<br />
Навприсідки пішли.<br />
. . . . . . . . . . . . . . . . .<br />
Найкращий парубок Микита<br />
Стоїть на лаві в сірій свиті.<br />
Найкращий хлопець, та байстрюк;<br />
Байстрюк собі, та ще й убогий,<br />
Так і нікому не до його,<br />
Стоїть собі, як той …..<br />
Плечима стелю підпирає,<br />
Та дивиться, і замирає,<br />
На титарівну… А та в квітах,<br />
Мов намальована, стоїть<br />
Сама собі, і на Микиту<br />
Неначе глянула!.. Горить!<br />
Горить Микита в сірій свиті!<br />
Шеляга виймає,<br />
І за того остатнього<br />
Музику наймає,<br />
І нерівню титарівну<br />
У танець вітає!!<br />
«Одчепися, пройдисвіте! —<br />
І зареготалась<br />
Титарівна.— Хіба тобі<br />
Наймичок не стало!»<br />
Насміялась титарівна<br />
З бідного Микити.<br />
Насміялася при людях,<br />
Що він в сірій свиті!<br />
Буде тобі, титарівно!<br />
Заплачеш, небого,<br />
За ті сміхи!..<br />
Де ж Микита?<br />
В далеку дорогу<br />
Пішов собі… З того часу<br />
Не чуть його стало…<br />
З того часу титарівні<br />
Щось такеє сталось!<br />
Додому плачучи прийшла,<br />
І спати плачучи лягла,<br />
І не вечеряла!.. не спала,<br />
Яка лягла, така і встала,<br />
Мов одуріла! Що робить?<br />
Сама не знає! А Микита,<br />
Неначе сич, у сірій свиті<br />
Перед очима все стоїть!<br />
Мара, та й годі! Титарівно!<br />
В недобрий час з того нерівні<br />
Ти насміялась… Стало жаль<br />
Тобі його… Нудьга, печаль<br />
І сором душу оступила,<br />
І ти заплакала! Чого?<br />
Того, що тяжко полюбила<br />
Микиту бідного того!</p>
<p>Диво дивнеє на світі<br />
З тим серцем буває!<br />
Увечері цурається,<br />
Вранці забажає!<br />
Та так тяжко забажає,<br />
Що хоч на край світа<br />
Шукать піде… Отак тепер<br />
Не знає, де дітись,<br />
Титарівна… Хоч у воду,<br />
Аби до Микити…<br />
. . . . . . . . . . . . . . .<br />
Стережітесь, дівчаточка,<br />
Сміятись з нерівні,<br />
Щоб не було і вам того,<br />
Що тій титарівні!</p>
<p>Як та билина засихала,<br />
А батько, мати турбувались,<br />
На прощу в Київ повезли.<br />
Святими травами поїли,<br />
І все-таки не помогли!<br />
Втоптала стежку на могилу,<br />
Все виглядать його ходила,<br />
І стежка стала заростать,<br />
Бо вже не здужає і встать.<br />
Так от що сміхи наробили!<br />
А він канув, провалився;<br />
Його вже й забули,<br />
Чи й був коли? Год за годом<br />
Три годи минули.</p>
<p>На четвертий год в неділю<br />
У оранді на селі<br />
На широкому столі<br />
Сліпі лірники сиділи;<br />
По шелягу брали<br />
І ту саму грали,<br />
Що й позаторік. Дівчата<br />
Так само дрібно танцювали,<br />
Як і позаторік.<br />
Завзятий,<br />
У синій шапці, у жупані,<br />
В червоних, як калина, штанях,<br />
Навприсідки вліта козак,<br />
Та ще й приспівує отак:</p>

<div>




</div>

<p>«Та спасибі батькові,<br />
Та спасибі матері,<br />
Що нас добули!<br />
Як нас добували,<br />
Жито розсипали<br />
Вночі на печі…»</p>
<p>«Горілки! Меду! Де отаман?<br />
Громада? Соцький? Препогане,<br />
Мерзенне, мерзле парубоцтво,<br />
Ходіте биться! Чи бороться,<br />
Бо я борець!..»<br />
Не неділю,<br />
Не дві, не три і не чотири!<br />
Як тій болячці, як тій хирі,<br />
Громадою годили<br />
Тому борцеві… Вередує,<br />
Як той панич… І де взялось<br />
Таке хиренне? Все село<br />
Проклятого не нагодує.<br />
А він собі гуляє, п’є<br />
Та хлопцям жалю завдає<br />
Тими дівчатами. Дівчата<br />
Аж понедужали за ним.<br />
Такий хороший та багатий!<br />
Уже й не бореться ні з ким,<br />
А так собі гуляє,<br />
Та вечорами у садочок<br />
До титаря вчащає.<br />
А титарівна зустрічає,<br />
Приспівує, примовляє:<br />
«Чи не той це Микита,<br />
Що з вильотами свита?»<br />
Той це, той, що на селі<br />
Ти насміялася колись.<br />
А тепер сама до його<br />
У садочок ходиш,<br />
Сама йому, байстрюкові,<br />
Як панові, годиш!<br />
Не день, не два титарівна<br />
В садочок ходила,<br />
Не день, не два, як панові,<br />
Микиті годила!<br />
Догодилась титарівна<br />
До самого краю<br />
І незчулась!<br />
Дні минули,<br />
Місяці минають,<br />
Мина літо, мина осінь,<br />
Мина сьомий місяць, осьмий,<br />
Уже й дев’ятий настає.<br />
Настане горенько твоє!<br />
. . . . . . . . . . . . . .<br />
У титаря у садочку,<br />
У яру, криниця<br />
Під вербою… До криниці —<br />
Не води напиться —<br />
Ледве ходить титарівна —<br />
Трохи пожуриться,<br />
Поплакати, погадати,<br />
Як їй дівувати?<br />
Де їй дітись од сорома,<br />
Де їй заховатись?<br />
. . . . . . . . . . . . . .<br />
Раз увечері зимою,<br />
У одній свитині,<br />
Іде боса титарівна<br />
І несе дитину.<br />
То підійде до криниці,<br />
То знов одступає,<br />
А з калини, мов гадина,<br />
Байстрюк виглядає!<br />
Положила на цямрину<br />
Титарівна сина<br />
Та й побігла… А Микита<br />
Виліз із калини<br />
Та й укинув у криницю,<br />
Неначе щеня те!<br />
А сам пішов, співаючи,<br />
Соцькому сказати,<br />
Та щоб ішов з громадою<br />
Дитину шукати!!</p>
<p>У неділеньку раненько<br />
Збиралася громадонька,<br />
Та криницю виливали,<br />
Та дитя теє шукали.<br />
Найшли, найшли твого сина,<br />
Титарівно, в баговинні.<br />
Ой узяли безталанну,<br />
Закували у кайдани,<br />
Сповідали, причащали,<br />
Батька, матір нарікали,<br />
Громадою осудили<br />
І живую положили<br />
В домовину!.. й сина з нею!<br />
Та й засипали землею!<br />
Стовп високий муровали,<br />
Щоб про неї люде знали,<br />
Дітей своїх научали,<br />
Щоб навчалися дівчата,<br />
Коли не вчить батько, мати.</p>
<p>Борця того в селі не стало;<br />
А люде в Польщі зустрічали<br />
Якогось панича. Питав:<br />
«Чи жива,— каже,— титарівна?<br />
Чи насміхається з нерівні?»<br />
Ото він самий! Покарав<br />
Його господь за гріх великий<br />
Не смертію! — він буде жить,<br />
І сатаною-чоловіком<br />
Він буде по світу ходить<br />
І вас, дівчаточка, дурить<br />
Вовіки.</p>
<p><em>[Друга половина 1848, Косарал]</em></p>

<div></div>