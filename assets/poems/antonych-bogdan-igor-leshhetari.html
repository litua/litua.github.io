<strong>Антонич Богдан-Ігор – Лещетарі</strong>
<p>На кичери, гори, ліси,<br />
мілкого срібла басейни —<br />
навпрошки, навскоки, навкоси,<br />
навпрямки, навперейми!</p>
<p>Вітер гір, мов холодна вода,<br />
вимиє нам легені.<br />
Морозу сила молода<br />
висталить наші жмені.</p>
<p>Сила пекуча, тріскуча морозу<br />
вигострить, наче бритву, віддих.<br />
На поверхню білих хвиль голомозу<br />
вибігнуть очі на звіди.</p>
<p>Заклятий в нас нестримний рух,<br />
заклятий в нас нестримний гін.<br />
Б’є серце, мов обух,<br />
б’є серце, наче дзвін.</p>
<p>Перейде через обрій<br />
червоний сонця віз.<br />
У погоні хоробрій<br />
вдарить в півкулю неба шалений наш узвіз.</p>

<div>




</div>

<p>З галузей синього неба, з хмар пелехатих дерев<br />
листя зір золоте впаде на срібло снігів.<br />
Смолоскипами вітру підпалимо рев —<br />
хай лютує метілі гнів.<br />
Десятками ватер на схилі узбіч<br />
привітаємо ніч.</p>
<p>На крилах лещет,<br />
наялозених маззю,<br />
розвіваємо з серця біль вщент,<br />
не дамо рости хабаззю.</p>
<p>Б’є серце, мов обух,<br />
б’є серце, наче дзвін.<br />
Заклятий в нас нестримний рух,<br />
заклятий в нас нестримний гін.</p>
<p>Суворе щастя недей<br />
хоч на момент знайти,<br />
вірлам перегукнути: гей!<br />
Навмання нам пуття.<br />
З криком перемоги прибігнем до мети,<br />
їдучи снігом життя.</p>

<div></div>