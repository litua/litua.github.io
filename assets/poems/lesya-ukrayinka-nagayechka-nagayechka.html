<strong>Леся Українка – «Нагаєчка, нагаєчка !» – співають накінець…» </strong>
<p>«Нагаєчка, нагаєчка!» – співають накінець,<br />
присвистують, притупують, ще пустяться в танець.<br />
Чого ж се так утішилась, громадонько моя?<br />
По кім же се гуляла так «нагаєчка твоя»?</p>
<p>Се ж по тобі, громадонько, нагаєчка гуля,<br />
тобі ж вона й взнаки далась «восьмого февраля»!<br />
Навіщо ж їй нагадувать такі веселі дні,<br />
щоб знову розгулялася ще по твоїй спині?</p>

<div>




</div>

<p>Над власною наругою жартуєш ти сама,<br />
невже ж бо ти, громадонько, зовсім без сорома?<br />
Ще пісня не вродилася, щоб волі заспівать,<br />
а ти мов заходилася знічев’я танцювать.</p>
<p>Чи ми, немов невільники, під ляскіт канчука,<br />
На втіху злим плантаторам ударим гопака?<br />
Чи се ми хочем, здавишся на божу благодать,<br />
Такою «Карманьйолою» тиранів налякать?</p>
<p>1.07.1905, Колодяжне</p>

<div></div>