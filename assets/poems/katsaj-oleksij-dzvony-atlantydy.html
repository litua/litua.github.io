<strong>Кацай Олексій – Дзвони Атлантиди</strong>
<p>Ми потопаємо усе своє життя<br />
в минулому і нас не врятувати<br />
зникаємо й на берег черепи<br />
з імли виносять<br />
океанські хвилі</p>
<p>Той гине у штормах величних змін<br />
той скаженіє в мертвім штилі будень —<br />
лиш хилитає дзвони течія<br />
в каплицях Атлантиди</p>

<div>




</div>

<p>Та ще вони бентежать береги<br />
ті дзвони не розколоті — зарослі<br />
травою небуття і їм у такт<br />
щось метроном відлічує прибою<br />
але ніяк не може полічити<br />
бо океан то є не сума хвиль<br />
а нескінченність суми</p>
<p>Сріблясті риби й бронзові птахи<br />
місцезнаходження тих дзвонів знають<br />
адже вони луна їх у живе<br />
мутована і вранішні рибалки<br />
їх випускають з неводів своїх<br />
і щось кричать услід<br />
зірвавшись раптом в таїну із борту<br />
“Летючого Голландця”.</p>

<div></div>