<strong>Дмитро Павличко – “Я пригорнувсь до тебе…” </strong>
<p>Я пригорнувсь до тебе<br />
Серцем і небесами,<br />
Плечима пагорбів рідних<br />
І доріг поясами.<br />
Я пригорнусь до тебе<br />
Мислею і землею,<br />
Темнотами чернозему<br />
І туманами глею.<br />
Я пригорнусь до тебе<br />
Піснею і яворами,<br />
Золотими крильми пшениці,<br />
Тінявими ярами.<br />
Я пригорнусь до тебе<br />
Подихом лісу і полем,<br />
Рокотанням козацького маршу,<br />
Тарасовим ореолом.<br />
Я пригорнусь до тебе<br />
Срібними віями хвої,<br />
Невмирущими голосами<br />
України вічно живої.<br />
Я пригорнусь до тебе<br />
Світлом і далечиною<br />
Багряних зірниць, що вічно<br />
Світитимуть наді мною.<br />
В моєму тілі почуєш<br />
Гомін смереки, і рути,<br />
І того, що ніколи тліном<br />
Не було і не може бути.</p>

<div>




</div>

<p>***</p>

<div></div>