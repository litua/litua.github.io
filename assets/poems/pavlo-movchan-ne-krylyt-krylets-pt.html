<strong>Павло Мовчан – “Не крилить крилець пташка грудкувата…” </strong>
<p>Не крилить крилець пташка грудкувата,<br />
присохла до сучка, і оком не звильне<br />
з снігів високих, з білої загати,<br />
що стримує повітря весняне.<br />
Себе високим деревом відчувши,<br />
вона скрипить і гілкою маха,<br />
злились в одну дві половинні душі —<br />
всихає гілка, то й крило всиха.<br />
Та чути їй, як гостриться сокира,<br />
як в корінь її жили перейшли<br />
і як душа, лаштуючись у вирій,<br />
розв’язує отвердлі вже вузли.<br />
Деревопташка горлечком щілястим,<br />
дуплом вічкастим весело свистить,<br />
і товща вітер, кращим стає настрій,<br />
і вище стовбур, важча кожна мить.<br />
І видно їй село, як на долоні:<br />
хати, сади, стежки, колодязі,<br />
собачу тічку та мишастих коней,<br />
опудало, що на одній нозі<br />
заклякло в самоті серед городу,<br />
проткнувши сніг і шар глухого льоду…<br />
На ньому шапка та шинелька дерта,<br />
розіп’яті на вітрі рукава,<br />
на грудях дірка, мов гніздо для смерті,<br />
де загніздилась пташка снігова.<br />
Кого відлякуєш і що ти захищаєш,<br />
розвівши руки широко хрестом?<br />
Чи снігову ти розганяєш зграю,<br />
вціляєш в кого висохлим перстом?<br />
Ворушаться рамена дерев’яні,<br />
обтяжені забрьоханим сукном.<br />
Щодня на грудях в нього ширша рана,<br />
яка болить повітрю вже давно, —<br />
шинелі власник став вже порохном…<br />
Проте ще й досі пташка грудкувата,<br />
присохши до розсошини, чека,<br />
коли нога підтрухне сучкувата<br />
чи відчахнеться від ваги рука…<br />
Вона б тоді на здобич полетіла,<br />
розкігтила б відлякуючу тінь,<br />
перечорнила всі площини білі,<br />
вона б тоді… О, тільки б підлетіть…<br />
Скрипить нога, вморожена у грядку,<br />
людинодрево в безвість робить крок;<br />
шинеля дубне, кружеляє шапка,<br />
посаджена ще з літа на кілок…<br />
Та вже крізь лахи видно хрестовину,<br />
яку гвіздок зіржавілий трима.<br />
А вітер шарпа птаходеревину,<br />
що одноного скаче слідкома.</p>

<div>




</div>

<p>***</p>

<div></div>