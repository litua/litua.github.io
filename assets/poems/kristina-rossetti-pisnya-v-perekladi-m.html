<strong>Крістіна Россетті – Пісня</strong>
<h3><em><strong>в перекладі Марти Тарнавської</strong></em></h3>
<p>Christina Rossetti<br />
<em>Song</em><br />
<em> (When I am dead, my dearest…)</em></p>
<p>Коли помру, коханий,<br />
сумних пісень не грай,<br />
ні кипариса, ні троянд<br />
над гробом не плекай.<br />
Росистою травою<br />
мені, коханий, будь.<br />
Як схочеш, то пригадуй.<br />
Як схочеш, то забудь.</p>

<div>




</div>

<p>Не бачитиму тіней,<br />
не знатиму дощів,<br />
не чутиму, як жайворон,<br />
мов біль, несе свій спів.<br />
У сутінках незмінних,<br />
у сні без вороття<br />
щасливий буде спогад,<br />
щасливе забуття.</p>
<p>***</p>

<div></div>