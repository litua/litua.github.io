<strong>Микола Вінграновський – Прелюд</strong>
<p>Мені привиділось затемнення Землі:<br />
Водневих бомб чорнолетючі зграї,<br />
І людство, скорчене у попелястій млі,<br />
І хмари, як папір, горять у небокраї.</p>
<p>Кричить Америка, і Африка горить,<br />
Волає Азія, і пломенить Європа…<br />
Забагрюючи космосу блакить,<br />
Летить Земля, відкривши смертно рота.</p>
<p>Киплять моря, кипить небесна звиш,<br />
Вогнів корінь дуба вузлуватий…<br />
І ти, палаюча, Хрещатиком летиш —<br />
І падаєш серед моєї хати.</p>
<p>Літак мій сів. Міжзоряним морозом<br />
Його сорочка пахне голуба,<br />
І кранами понад Чумацьким Возом<br />
Радянська розвертається доба.</p>

<div>




</div>

<p>Комуністичні партії Землі —<br />
Радянського Союзу, Коста-Ріки,<br />
Колумбії, Китаю, Гваделупи,<br />
Болівії, Японії, Малайї,</p>
<p>Румунії, Венесуели, Кіпру,<br />
Чехословаччини, Сан-Маріно, Цейлону,<br />
Судану, Індії, В’єтнаму, Гондурасу,<br />
Панами, Куби, Уругваю, Чілі,</p>
<p>Бразілії, Швейцарії, Тунісу,<br />
Іспанії, Австралії, Кореї,<br />
Німеччини, Ірландії, Канади,<br />
Італії, і Франції, і Бірми,</p>
<p>І Швеції, і Англії, і Польщі,<br />
Угорщини, Зеландії і Перу<br />
Та інші партії закінчили нараду<br />
Про дні і ночі людства на Землі.</p>
<p><em>1960</em></p>

<div></div>