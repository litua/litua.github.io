Франко Іван – Присвята<p>Він був сином мужика — і став володарем в царстві духа.<br />
Він був кріпаком — і став велетнем у царстві людської культури.<br />
Він був самоуком — і вказав нові, світлі і вільні шляхи професорам і книжним ученим.<br />
Десять літ він томився під вагою російської солдатської муштри, а для волі Росії зробив більше, ніж десять переможних армій.<br />
Доля переслідувала його в житті, скільки лиш могла, та вона не зуміла перетворити золота його душі у ржу, ані його любові до людей в ненависть і погорду…<br />
Доля не шкодувала йому страждань, але й не пожаліла втіх, що били із здорового джерела життя.<br />
Найкращий і найцінніший скарб доля дала йому лише по смерті — невмирущу славу і всерозквітаючу радість, яку в мільйонів людських сердець все наново збуджуватимуть його твори.<br />
Отакий був і є для нас, українців, Тарас Шевченко.</p>

<div>




</div>

<p><a href="http://onlyart.org.ua/?page_id=50750"><strong>повні тексти з української літератури</strong></a></p>

<div></div>