<strong>Микола Вінграновський – Лошиця з дикими і гордими ногами…</strong>
<p>Лошиця з дикими і гордими ногами,<br />
Із ніздрями рожевими на сонці<br />
І матово-темнавими вночі,<br />
Лошиця із мінливими очима —<br />
То чорними, то синіми, то мідними —<br />
Під мідним пасмом звітреної гриви,<br />
Лошиця із сріблястим животом,<br />
Який я обніматиму не скоро,<br />
А обніму — забуду світ і сон!<br />
Лошиця з табуна цивілізації.<br />
Яку я вилучив і гнав через Хрещатик,<br />
Летів за нею з мертвою вуздечкою<br />
Повз кіностудію і мертвий стадіон,<br />
Стьобаючи гарапником жадань,<br />
Лошиця із шовковими ключицями,<br />
З шовковими пожежними губами.<br />
Яку я гнав по шпалах і по тінях,<br />
Скажи мені, як далі жить мені??!</p>

<div>




</div>

<p>Мій антисвіте з дикими ногами,<br />
Із роздівоченими стиглими грудьми<br />
І стиглими вигинистими стегнами,<br />
Прости мене, помилуй і врятуй!<br />
Мій антисвіте з чорним животом,<br />
З чернечо-чорно-чорними губами,<br />
Із міріадами незвіданих галактик,<br />
Які ховаються в тобі, і клекотять,<br />
І рухаються власними законами,<br />
Порядками, системами і низками,<br />
Як би тебе змінить я не бажав!<br />
Неясна ти. Як мій народ, неясна…<br />
В ногах твоїх сиджу я, ніби меч.</p>
<p><em>1964</em></p>

<div></div>