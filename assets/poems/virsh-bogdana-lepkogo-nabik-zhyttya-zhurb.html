<strong>Богдан Лепкий – Набік життя, журбо дрібна!..</strong>
<p>Набік життя, журбо дрібна!<br />
Набік, марні тривоги!<br />
Крізь темний бір до ясних зір<br />
Прорубую дороги.</p>
<p>Гримить топір, валиться бір,<br />
Тріщать гнилі колоди,<br />
То там, то тут на шлях падуть<br />
Останні перешкоди.</p>

<div>




</div>

<p>І стогне бір, як дикий звір,<br />
Кінчить життя прокльоном,<br />
А там вгорі грядущі дні<br />
Дзвенять побіди дзвоном.</p>
<p>Який той спів будучих днів<br />
Для мого вуха милий!<br />
Який при нім недолі грім<br />
Марний, смішний, безсилий.</p>
<p>Ти, громе, бий! Ти, буре, вий!<br />
Не знаю я тривоги.<br />
Крізь горя бір у щастя двір<br />
Прорубую дороги.</p>

<div></div>