<strong>Дмитро Загул – Дифірамб пісні</strong>
<p>Вільно ритмована мово,<br />
Найкраще з земних чудес,<br />
Що слово складаєш до слова, –<br />
Ти не дарунок небес!</p>
<p>Тебе створила людина<br />
В сиву давнінь віків,<br />
Щоб ти, мов таємна пружина,<br />
Торкала то втіху, то гнів.</p>
<p>Ти родиш сили могутні,<br />
А часом безсилий плач;<br />
Мотиви твої незабутні,<br />
Хоч забудеться твій сіяч.</p>
<p>Хто твій творець, о пісне?<br />
Не “я”, не “він” і не “ти”…<br />
Родишся ти не навмисне<br />
І вільно летиш у світи.</p>
<p>І всі ми – мрійні піїти,<br />
І всі ми – віщі співці,<br />
Бо любимо словом горіти,<br />
Хоч і без міри в руці.</p>
<p>Пісне! Скільки мелодій<br />
Ти в наших серцях плетеш!<br />
Закрадєшся в душу, як злодій,<br />
Хвилюєш її і ведеш.</p>

<div>




</div>

<p>В мотиві одного малюнку<br />
Одкриваєш багатий скарб<br />
І звичайну, буденну думку<br />
Зодягаєш у тисячі фарб.</p>
<p>Дрібний, невловимий натяк<br />
Ти перетвориш на крик,<br />
Примусиш спомин заплакать,<br />
Чекати в майбутньому втіх.</p>
<p>Всі надра нашого серця<br />
Ти розгортаєш до дна,<br />
Показуєш, чим воно б’ється,<br />
Чи ясна його глибина.</p>
<p>Виносиш на світло, в свідоме,<br />
Всі таємниці життя,<br />
Всі щонайтонші заломи<br />
Настрою, думки, чуття.</p>
<p>В серцях засипаєш провалля,<br />
Вириваєш терни й бур’яни,<br />
Щоб завжди вищим моралям<br />
Місце давали вони.</p>
<p>Торкаєш у різних душах<br />
Щонайтонших струн-тетив,<br />
Робиш їх рідних і дужих,<br />
Гуртуєш їх в колектив.</p>
<p>Наставляєш на діло корисне<br />
Рядками ритмованих слів.<br />
Хвала тобі, вільна пісне,<br />
Оздобо нових віків!</p>
<p>ІЗ ЗБІРКИ “МОТИВИ”, ДИФІРАМБИ, 1925 р.</p>

<div></div>