<strong>Микола Вінграновський – Води із очерету хлюпавиця…</strong>
<p>Води із очерету хлюпавиця,<br />
І місяця над очеретом ріг,<br />
Дніпро, і сад, і сонна блискавиця,<br />
Та неба сонь, та синя сонь доріг…<br />
Я не поквапився. Я знаю ціну крові.<br />
Ні, я не тон, хто власні греблі рве.<br />
Я їх споруджую для віри і любові,<br />
Хоча з боліт бугай біду мені реве.<br />
Я не про те… Я здумав про зозулю,<br />
Про місяць, і про тишу, і про сонь,<br />
Про сонь і хліб, про хліб і про вогонь,<br />
Про той вогонь, якому віч не стулю.<br />
Бо все, що діється, що коїться в мені,<br />
Що напікає нерви до біління,<br />
Коли не відчуваєш вже, як в сні,<br />
Ні щему ран, ані душі боління,<br />
Коли вже думаєш: це твій кінець! кінець!<br />
І” жахом схоплений, мерщій — бігом до себе,<br />
Шукаєш руки, серце… ти — не мрець!<br />
Навколо тебе дні твої під небом —<br />
Все запала! Й твоя свята мета<br />
Тобі засяє знов в зажахане обличчя.<br />
І — зводишся. І слово вироста<br />
В єдине і палаюче закличчя:</p>

<div>




</div>

<p>Ні, ти не той, хто власні греблі рве.<br />
Ти той, хто для добра, для волі і любові,<br />
Ти для людини в людяному слові —<br />
І хай бугай з боліт біду тобі реве.</p>
<p><em>1964</em></p>

<div></div>