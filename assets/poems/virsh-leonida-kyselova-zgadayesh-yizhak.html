<strong>Леонід Кисельов – Згадаєш їжака, що я приніс…</strong>
<p>Згадаєш їжака, що я приніс,<br />
І як вночі він бігав по кімнаті.<br />
А вже роки убогі і багаті,<br />
Як сніг січневий, промайнуть навкіс.</p>

<div>




</div>

<p>Забудь ім’я, і голос, і слова,<br />
Лише згадай, що серпень був, як вершник.<br />
Заносилось на дощ. Дивак і віршник<br />
Прийшов вночі і руки цілував…</p>
<p>А інший хтось цей аркуш відшука,<br />
І в нім, далекім, блисне, наче спалах,<br />
Моя любов до жінки, що не спала<br />
І хлібом годувала їжака.</p>
<p><em>1968</em></p>

<div></div>