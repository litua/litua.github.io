<p>Чи бачив ти, як мати молода,<br />
Стрибаючи з крижини на крижину,<br />
Долає повінь і волає:<br />
— Си-и-ну!?.<br />
А ноги їй захлюпує вода.</p>
<p>Реве Катунь — зажерлива ріка,<br />
Що жартувать не любить і не вміє.<br />
А Дух Гірський[1] в ущелинах німіє,<br />
За нею стежачи іздалека.</p>

<div>




</div>

<p>Там, серед повені, за небокрай<br />
В вечірню хмарку димом потягнуло,<br />
Їй мовив хтось: між крижаного гулу<br />
На острові синка свого шукай.</p>
<p>Пішло, мале, матусі на біду,<br />
Щоб зблизька бачити крижин гонитву.<br />
О Дух Гірський! Прийми мою молитву.<br />
А жертви прагнеш —<br />
Я до тебе йду.</p>
<p><em>04.01.1986, Сибір</em></p>

<div></div>