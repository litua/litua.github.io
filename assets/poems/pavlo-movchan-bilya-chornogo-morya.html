<strong>Павло Мовчан – Біля Чорного моря </strong>
<p>Блакитну плівку вітер густо морщить,<br />
і пасмугами пишеться тепло<br />
на всій рухливій і незмінній площі,<br />
де не зчитать того, що відбуло…<br />
Бо ж від минувшини ні сліду, ні признаки…<br />
Хоча душа читає, а не зір,<br />
плавбу далеку в пелюстинах маку<br />
через безчасся та безмежжя прірв.<br />
Відтворює предметне все уява:<br />
кітвиці, весла, «чайки» та «дуби».<br />
Та як відвагу відтворити й славу,<br />
а рух по горах, а мету плавби…<br />
Бо серце чуло поклики з-за моря<br />
галерників, невольників-братів.<br />
Вдивляюся, бо час став непрозорим:<br />
не бачу козаків, не чую їхніх слів…<br />
Лише в руках лопата язиката<br />
щось меле, лиже чорні черепки…<br />
А треба б, мабуть, воду розпечатать,<br />
аби почути, як кричать віки.<br />
Дуб розщепити треба, пучки вкласти,<br />
відчуть, як час струмує, наче біль,<br />
і зрозуміть, що води джереласті<br />
колись струміли широко й в тобі.<br />
Та ти розхлюпав все і витер руки,<br />
відчленувавши пам’ять від подій.<br />
На воду глянеш — безпробудна мука,<br />
плавкий відбиток бачиш всюди свій.<br />
Та тільки ж біль споріднює, і учить,<br />
і розриває, і прозорить час.<br />
І рветься простір гумовий, тягучий,<br />
в якому місця вже нема для нас.</p>

<div>




</div>

<p>***</p>

<div></div>