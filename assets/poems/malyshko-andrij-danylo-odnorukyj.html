Малишко Андрій – Данило однорукий<p>Хата стоїть у селі при долині,<br />
Сонце біжить за веселу доріжку,<br />
Бачу ті очі синії-сині,<br />
Рідну, далеку, привітну усмішку.</p>
<p>Знав ти і доброго, і ворожого,<br />
Все за людей турбувався, нівроку,<br />
Батьківська хата — від літа божого,<br />
Так би сказать, з дев’яностого року,<br />
Може посвідчить за ночі осінні,<br />
І за мотори у доброму ділі,<br />
І за налите тужаве насіння<br />
В нашій у першій колгоспній артілі.<br />
Куркулі, як чорні круки,<br />
Підіймали вий,<br />
Мій Даниле однорукий,<br />
Брате мій земний.<br />
А від хижки, хатки й степу,<br />
Від старих садів<br />
Ми просили до лікнепу<br />
Бронзових дідів.</p>
<p>Не було в нас дошки й класу,<br />
Тільки хата ця,<br />
І розмова без прикраси,<br />
Вірна без кінця.<br />
Та ще крейди біла грудка,<br />
За вікном дуби…<br />
Та на дверях цих писалось:<br />
“Ми вже не раби”.<br />
Непогіддя те зимове,<br />
Хвища та зима,<br />
Де панове, де рабове?<br />
Вже давно нема.</p>
<p>Були пани, були раби,<br />
Вже тепер нема…</p>
<p>Ніби навчила їх рідна мати,<br />
Ніби їм літа згадалися русі,<br />
Сиві діди вже навчались писати,<br />
До букваря припадали бабусі.</p>

<div>




</div>

<p>Так вечорами і ночами звійними,<br />
Де нам обрізи у груди втикалися,<br />
Часом не божим — ночами партійними<br />
Вчили ми їх і самі научалися.</p>
<p>А пізніше — сиві круки<br />
І пожар доріг.<br />
Як ти, брате —однорукий,<br />
Руку не вберіг?<br />
Як ти вийшов із полону<br />
До своїх братів<br />
З-під німецького заслону,<br />
З-під важких дротів?</p>
<p>Слав я мов другу тобі, не за гроші,<br />
Книги свої, не такі вже й хороші,<br />
Тільки написані у пломені,<br />
Може, й не так, вибачай мені.</p>
<p>Їх палили для омани,<br />
Як твої жалі,<br />
Чорні, люті отамани<br />
З чорної землі.<br />
І летіли спопелілі<br />
Під твої дуби<br />
Сторінки їх чорні й білі,<br />
Наче голуби.</p>
<p>Ти ж стояв у неспокої<br />
Між страшних заграв,<br />
Ти ж єдиною рукою<br />
Попіл пригортав.</p>
<p>Хату будують в селі при долині,<br />
Сонце біжить на веселу доріжку,<br />
Бачу ті очі синії-сині,<br />
Рідну, сердечну, привітну усмішку.</p>
<p>Знову ти в полі днями й ночами,<br />
Знову вітри молоді за плечами.<br />
А дівоча пісня — весноголоситься,<br />
А життя іде,<br />
А нива колоситься!..</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>