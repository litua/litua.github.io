<strong>Марта Тарнавська – Запрошення</strong>
<p>Ах, де ти, лицарю на білому коні?<br />
(Вже місяць-молодик чарує вечір<br />
і в серця спраглого відчиненім вікні<br />
з’явилась знову туга молодеча).</p>
<p>Ах, підніми на приязне рам’я?<br />
і понеси мене у простір неба,<br />
щоб, наче зірку, віднайшла там я<br />
себе саму — свою любов до тебе.</p>

<div>




</div>

<p>Ах, відірви на мить хоч від землі,<br />
щоб знову я — замріяне дівчатко —<br />
в ілюзій піднебесних кораблі<br />
мандрівку починала від початку…</p>
<p>По вінця в серці туги і жаги:<br />
все вкрилося фантазії габою.<br />
…Чи вистачить відваги і снаги,<br />
щоб справді, лицарю, піти з тобою?</p>
<p>1962</p>

<div></div>