<strong>Павло Мовчан – Вода (“При березі тихім вода пробігала…”) </strong>
<p>При березі тихім вода пробігала,<br />
у діток про літо купальне питала,<br />
а дітки, зрожевивши ніжками хвилю,<br />
до себе, мов кицьку, її приручили.<br />
І бігла вода слідом за дітвою,<br />
фарбуючи барвою все молодою.<br />
В очах у дітей джерелів холодок,<br />
у землю блакитний просотувавсь крок,<br />
а джміль голубий їм стежки волохатив,<br />
усіх ведучи до зеленої хати,<br />
де в вікнах латаття було замість скла<br />
і лілія біло в лампаді цвіла,<br />
де тінь по кутках одночасно снувала,<br />
як спокій,<br />
глибокі двобокі дзеркала.<br />
І тиша вишнево стелилась по глині,<br />
там дірку буравив цвіркун в намистині,<br />
в моругій жарині вогню — однозірця<br />
просвічував світ,<br />
що відбивсь на копірці…<br />
Пригаслою фарбою, звуком високим<br />
вкотився у хату раптово неспокій;<br />
вкотився, розмився, піднявсь над усім.<br />
І кожен малюк височів, наче грім<br />
над літом зчорнілим, і понад собою,<br />
над тим, що пішло назавжди за водою.</p>

<div>




</div>

<p>***</p>

<div></div>