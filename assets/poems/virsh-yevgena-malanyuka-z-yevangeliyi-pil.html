<strong>Євген Маланюк – З Євангелії піль</strong>
<p>Знову Біблія літа розкрила<br />
Сторінки заколосених піль.<br />
Легкий вітер напружує крила<br />
Гнати леготом золото хвиль.</p>
<p>Все забув: мої смутки і скрути,<br />
Мої грішні, бездушні слова,—<br />
Тут, на царині, Книгою Рути<br />
Розгортаються справжні жнива.</p>

<div>




</div>

<p>Про святий пророкуючий голос,<br />
Про Месію над морем пшениць,<br />
Тут дзвенить обітницею колос,<br />
Під косою схиляючись ниць.</p>
<p>Можна смерть лише смертю здолати,<br />
Тільки в цім таємниця буття.<br />
І зерно мусить вмерти, щоб дати<br />
В життєдавчому житі — Життя.</p>
<p>Сонця співом дзвенять гострі коси,<br />
Сонця спів в стиглим золоті нив,<br />
І шумлять під косою покоси,<br />
І в’язальниць доноситься спів.</p>

<div></div>