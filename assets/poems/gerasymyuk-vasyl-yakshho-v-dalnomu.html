<strong>Герасим’юк Василь – Якщо в дальньому зимовому лісі…</strong>
<p>Якщо в дальньому зимовому лісі<br />
чути серед ночі<br />
тихий дівочий спів,<br />
значить, там є школа,<br />
в якій вчаться дівчата.</p>
<p>Невже в тому лісі не стріляють<br />
і не перев’язують рани,<br />
не кричать і не плачуть?<br />
Невже то співоча школа за снігами</p>
<p>                й за смереками?</p>
<p>Якщо навіть немає вітру,<br />
тихий спів кудись відлітає,<br />
щоб за півжиття повернутися.<br />
Якщо навіть немає снігу,<br />
тихий спів іноді можна почути.<br />
Якщо місяцевий космацький киптар<br />
накинеш на коня</p>

<div>




</div>

<p> і посадиш на нього свою кохану,</p>
<p>кінь повезе її в той ліс.</p>
<p>Якщо задихнеться ватерка у снігах<br />
і дим низько піде над землею,<br />
значить, до світанку будеш там.</p>
<p><i>Ми дуже давно надійшли,<br />
ми ще не вміли пам’ятати,<br />
ми покосили трави, вирубали чагарі,<br />
повбивали оленів і вовків,<br />
ми принесли із космосу сивих овець<br />
і в глибокому зимовому лісі<br />
збудували школу для дівчат.<br />
З тих пір у наших селах<br />
все пізніше починаються весілля.<br />
Тепер вони починаються опівночі.<br />
щоб ми наїдалися, і напивалися,<br />
і натанцювалися, і нагулялися,<br />
доки зійде сонце…</i></p>

<div></div>