<strong>Мозолевський Борис – Шипшина</strong>
<p><strong>1</strong></p>
<p>Ви бачили, як на заході,<br />
Зненацька підрубаний пругом,<br />
Падає в стерні,<br />
Розкинувши руки,<br />
Олов’яний соняшник сонця?</p>
<p>Очі у бугаїв тоді<br />
Наливаються кров’ю,<br />
Спалахує по низинах роса,<br />
І ось вона зводиться<br />
На кам’янім косогорі,<br />
Мов перекошена судома<br />
Землі.</p>
<p>Шипшино,<br />
Любове моя незрадливая,<br />
З руками в шипах,<br />
Як в болючім струп’ї!<br />
Розкусиш ягоду,<br />
а у ній —<br />
Лиш зерня сухе<br />
у колючім волоссі.<br />
Не знаю —<br />
Плоди твої<br />
В листі горять<br />
Чи краплі чиєїсь<br />
Зашерхлої крові?</p>
<p><strong>2</strong></p>
<p>Я довго блукав по землі,<br />
щоб збагнуть,<br />
Де зло, де добро, але все — намарне.<br />
Я серцем карався — ніщо не давалось,<br />
Аж поки ти знов не зустрілась мені<br />
І я не згадав тоді слід серед степу —<br />
Дідівської хати підпори криві,<br />
Колгоспниць, похилених над снопами,<br />
І зорі, і вибухи сорок четвертого,<br />
І прапор червоний під небеса.</p>

<div>




</div>

<p><strong>3</strong></p>
<p>О, я пам’ятаю ще,<br />
Як ти цвіла!<br />
Тичинок твоїх<br />
оксамитову вроду.<br />
Невже в тім потреба —<br />
Так ніжно цвісти,<br />
Щоб так ось узятися<br />
струп’ям?<br />
Зродити цей дрібочок<br />
Зернят сухих,<br />
І в землю безплідну<br />
їх мовчки зронить,<br />
І паростком з неї<br />
Проклюнутися?</p>
<p><strong>4</strong></p>
<p>Я топки шалені свої шурував.<br />
Я протирав до кісток долоні.<br />
Коли ж починало рябіти в очах,<br />
В безбожнім ревучім полум’ї,</p>
<p>Мов смерч, виростала подоба твоя,<br />
Я чув ще, як пар наді мною гримить,<br />
Й, прозрівши,<br />
знеможений, падав.</p>
<p><strong>5</strong></p>
<p>І ось<br />
Наді мною<br />
Ти зводишся знов,<br />
Схопившись корінням<br />
за камені голі,<br />
І, небо порвавши до крові,<br />
тремтиш,—<br />
Плечем опираючись<br />
ночі,—<br />
Шипшино,—<br />
Надіє моя золота,<br />
Нескорена мово<br />
бентежного серця!</p>

<div></div>