Іван Андрусяк – вода і дощ – істоти невмолимі…<p>вода і дощ — істоти невмолимі<br />
жива їх сіль і мова їхня рання<br />
потрапили такими молодими<br />
оскомами на наші поїдання</p>
<p>заходьте в дім а в домі ні краплини<br />
заходьте в сад надокучати осам<br />
заходьте в дно насипано людини<br />
по горло там по гору там по осінь</p>
<p>нас не минути пізно бути просто<br />
стирати букви вгризені в каміння<br />
коли ржавіють голови на кроснах<br />
різновеликі чи однокорінні</p>

<div>




</div>

<p>коли миршавим легше і невинно<br />
коли красивим довго і нестерпно<br />
коли змивають в сутемінь лавини<br />
держав і жаб нікчемно біле терня</p>
<p>дано не нам то будьмо разом з ними<br />
скуйовджені романтики з барлога<br />
вода і дощ кораблики і рими<br />
і тінь знадсвіту жовта і волога</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>