<strong>Антонич Богдан-Ігор – Людина</strong>
<p><strong>1 </strong></p>
<p>Ніч темна, олив’яна, зимна, люта, чорна,<br />
лиш вітер обертає хмар важенні жорна.<br />
Лиш срібна смерть іде в садиби на жнива,<br />
й кугикає кугач, лулукає сова.<br />
Мов кінь, в розгоні вихор перед прямом брами<br />
стає, й скрегочуть ланцюги й дубові трами.<br />
Та рвучий подув торсає похмуру тінь,<br />
що сволоком втекти не хоче в далечінь.<br />
Як сяйво місяця з-за хмари піднеслось,<br />
бач: перед брамою стоїть самітний хтось.</p>
<p><strong>2 </strong></p>

<div>




</div>

<p>“Незнаний приятелю мій, навіщо ждеш,<br />
задивлений в покрівлю хмурих, сивих веж?<br />
Навіщо неспокійний зір підносиш зчаста?”<br />
“Я жду, бо замкнене за брамою є щастя”.<br />
“Як довго, гей, як довго, сірий друже, ждеш?<br />
Чи день, чи два, чи три, чи, може, тиждень теж?”<br />
“Не тямлю вже, як довго; від безвічних літ,<br />
вже відколи колишеться на осі світ”.<br />
“Скажи твоє імення, брате мій, що ждеш<br />
так довго, довго, цілий вік безмеж,<br />
що навіть згорбилась тобі з утоми спина.<br />
Скажи твоє йм’я!” — “Моє ім’я… людина”.</p>

<div></div>