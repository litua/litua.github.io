<strong>Мозолевський Борис – Скіфський степ</strong>
<p>Коров’як на могилі і тирса.<br />
Над могилою небо як дзвін.<br />
Щирим золотом степ цей світився,<br />
Казанами і чашами цвів.</p>
<p>Здавна тут не любили халтури<br />
Ні в пророцтвах, ні в справах земних<br />
Мчали степом підпалені хури<br />
З брехунами-жерцями на них.</p>

<div>




</div>

<p>Тут кипіла кривава робота,<br />
Коли обрій війною горів.<br />
І на горло карала голота<br />
За підступність і зраду царів.</p>
<p>Відгуло, відпалало нестерпно.<br />
Тільки золото сонцем сія.<br />
Синім свистом над сизим степом<br />
Славить вітер скіфське ім’я.</p>

<div></div>