<strong>Павло Мовчан – З далеких літ дитячих </strong>
<p>Жовтільниця цвіте попід старим парканом,<br />
за ним — замшілий дім. Він має повно літ.<br />
Мов крапля, у вікні цвіте прегречна панна,<br />
вона перебира губами бузу цвіт.<br />
В приземистій вербі є потайне дуплиння,<br />
у ньому білий лист, змережений слізьми,<br />
бо замість слів цвітуть три плями світло-сині,<br />
розмилося чорнило, аби любов розмить…<br />
Не вичитать мені, не вимислити й слова,<br />
так розповзлося все і схоже на п’ятак.<br />
І важко розгадать ту пляму загадкову,<br />
те дивне знамено, гірко-таємний знак.<br />
І в розпачу — в бур’ян високий, прегустющий,<br />
де під листком щавлю кропив’яний амур<br />
горохові стручки так падковито лущив,<br />
що до зальотних справ геть байдуже йому.<br />
Пучечок кропиви у сайдаку зів’янув,<br />
і лук без тятиви лежить, немов патик…<br />
— О, як я вас кохав, моя маленька панно, —<br />
не виповім того, бо зжалений язик…</p>

<div>




</div>

<p>***</p>

<div></div>