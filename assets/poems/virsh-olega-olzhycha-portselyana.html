<strong>Ольжич Олег – Порцеляна</strong>
<p>До дзвінкого водограю<br />
З шумом балю в голові<br />
Я збігаю по терасах,<br />
По розсипаній жорстві.</p>
<p>Пруг оранжевого світла<br />
На каміння ліг і щез,<br />
Наче хвиля, що розквітла,<br />
Білосніжний польонез.</p>

<div>




</div>

<p>І із рук байдужих квітку<br />
Я кидаю в глибину,<br />
Із Нормандії згадавши<br />
Молодого старшину.</p>
<p>У похмурому Дюнкерку<br />
Він сідає до стола<br />
І мережану хустину<br />
З рукава переклада.</p>
<p><em>25. 01. 1941</em></p>

<div></div>