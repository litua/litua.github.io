Малишко Андрій – Лист до гречки<p>Часто сняться твої килими,<br />
Білосніжні і медвянисті,<br />
Де тоненькі шершаві бджоли<br />
Колихаються на вітрах<br />
І, покриті у бронзу літа,<br />
Тчуть на лапках весняну, легеньку пряжу,<br />
В мареві теплім гудуть, гудуть.</p>
<p>Ти була мені затишком снів,<br />
Коли пахла в материнській долоні,<br />
І моє волосся на голові<br />
Брало твої кольори в сизі ранки,<br />
Голосок мій бринів, як твоє стебло<br />
Бурштиновими дзвониками над полями,<br />
Я не кажу вже нро очі дитячі,<br />
Налиті по вінця, як дві тарілочки,<br />
Твоєї росяної, живодайної,<br />
Твоєї гречаної доброти.</p>

<div>




</div>

<p>А в кістляві голодні роки,<br />
Коли пухли людські обличчя,<br />
Забуваючи день життя,<br />
Чи в тривожні солдатські ночі<br />
Ти мене годувала кашею,<br />
Замість хліба і молока.</p>
<p>Дочко моїх гречкосіїв,<br />
Сестро Дніпра і плуга,<br />
Через вік твої білі вершечки<br />
Нахиляються в очі мої!<br />
І летить моє серце, немов бджола-медоноска,<br />
На твої загорілі гречані плечі,<br />
Щоб разом із тобою колихатися на стеблі,<br />
Де колискою — всесвіт,<br />
Де вервечками — дощики смарагдові,<br />
Де мої мотори над полем рясним<br />
Врізаються у майбутнє!</p>
<p>1961</p>
<p>автор: <strong><a href="http://onlyart.org.ua/?page_id=7111">Малишко Андрій</a></strong></p>

<div></div>