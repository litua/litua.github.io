<strong>Олесь Гончар – Слово про Мате Залку</strong>
<p>За Тисою я питав:<br />
Чи чули про нього ви?<br />
Чи мужній до вас долітав<br />
Голос його з Москви?</p>
<p>Чи знаєте, як за вас<br />
Славний ваш син-генерал<br />
В гарячій Іспанії згас<br />
Серед потрісканих скал?</p>
<p>Скажи, покажи, мадяр,<br />
Де він блукав юнаком:<br />
Чи в горах оцих до хмар<br />
Здіймався із рюкзаком,</p>
<p>Чи, може, отут ходив,<br />
Де я проїжджаю конем,<br />
Може, степи ці любив,<br />
Що я освітив огнем.</p>

<div>




</div>

<p>Може, пішов на війну<br />
Від тихих оцих озер<br />
В подвижницьку путь земну,<br />
Що випала нам тепер</p>
<p>Скажи, покажи, мадяр,<br />
Мені Лукача слід —<br />
Того, хто за тебе вмирав,<br />
Вмираючи за Мадрід.</p>
<p>Здається, він з нами йде<br />
У гуркоті, у диму,<br />
Ракети сяйво бліде<br />
Стелять до ніг йому</p>
<p>Ніч, а війна гримить,<br />
Довкола гуде в горах.<br />
Місяць крізь хмари летить,<br />
Розіп’ятий на вітрах.</p>
<p><em>1945, Залаба</em></p>

<div></div>