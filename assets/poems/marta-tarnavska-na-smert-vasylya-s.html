<strong>Марта Тарнавська – На смерть Василя Стуса </strong>
<p>Не перебільшуйте важливості поетів!<br />
В Америці, наприклад, хто їх знає?<br />
Малий школяр назве вам президента,<br />
зірок екрану, славних бейсболістів —<br />
чи знає він поета хоч одного?<br />
Пізніше, може, юним гімназистом<br />
у школі прочитає про Шекспіра<br />
і, може, вивчить на завдання вірш…<br />
Якщо він технік, медик чи правник,<br />
то і пізніше, в університеті,<br />
поезія йому таки чужа.<br />
Не кожен адвокат, чи лікар знає,<br />
чому міст Вітмена на Делавері-річці<br />
у небо виріс із листків трави…</p>
<p>Не перебільшуйте важливості поетів!</p>

<div>




</div>

<p>І парадокс: стоїть потужна сила,<br />
що запускає кораблі у космос,<br />
що дулами ракет континентальних<br />
лякає мирний люд на святі миру —<br />
імперія від заходу до сходу<br />
з форпостами на всіх кінцях землі —<br />
і раптом: паніка, істерика, терор,<br />
бо появились десь ліричні вірші,<br />
що їх читає жменька могікан:<br />
давай стріляти горобців з гармати!<br />
Електронічну зброю — на поетів!<br />
В концтабір їх! На клапті дерти вірші!<br />
(— Стара традиція Шевченкових часів … —)</p>
<p>Яка ж непевна влади ця держава,<br />
що так боїться простих палімпсестів.</p>
<p>1985</p>

<div></div>