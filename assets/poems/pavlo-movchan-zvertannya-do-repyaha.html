<strong>Павло Мовчан – Звертання до реп’яха </strong>
<p>Відволого, сизо, біло<br />
підступавсь похмурий ліс,<br />
і стирчали в полі стріли,<br />
ніби смерть гуляла скрізь…<br />
Та на цій сталевій ниві<br />
уцілілі реп’яхи<br />
підіймалися щасливо<br />
бадилиняччям сухим.<br />
Але вище них звелася<br />
гордоросла бугила —<br />
у якому вона часі<br />
коронована була?<br />
Обминули коси, стріли,<br />
посуш, пошесть вогняна…<br />
Й ми з тобою уціліли —<br />
в горлі зірвана струна…<br />
Уціліли ми з тобою,<br />
як трава при деревах…<br />
Задля чого стільки болю?<br />
Чорна тінь і білий прах?<br />
Дні високі, дні жорстокі,<br />
і — ламкі з тобою — ми<br />
зупинились — ані кроку —<br />
посередині зими…<br />
Зупинились, уціліли,<br />
заворожені, — в житті…<br />
Кружеляє в полі білім<br />
довкіл нас відвільгла тінь…<br />
Задля чого мертві чати,<br />
Задля чого днів запас?<br />
Бугило, реп’яше-брате!<br />
Тут є час, немає ж нас…</p>

<div>




</div>

<p>***</p>

<div></div>