<strong>Поема Олеся Гончара – 9 травня (тільки почата)</strong>
<p>Лунко асфальт лопоче,<br />
Мов дощ об зелений лист.<br />
Зненацька, як ласка дівоча,<br />
Крізь вітру блакитний свист.</p>
<p>Ранок в дорозі догонить,<br />
Сміється і плаче: стань,<br />
Скидай фронтові погони,<br />
Свідки твоїх скитань!</p>
<p>Спинися, живий і щасливий,<br />
Спинися на повнім скаку.<br />
Не раз біля теплої гриви<br />
Ти ж мріяв про мить таку!</p>
<p>Коня, що парує в милі,<br />
Звільни від тугих попруг,<br />
Пусти у зелені хвилі,<br />
Пусти на зелений луг!</p>

<div>




</div>

<p>З копит у холодних травах<br />
Пилюку хай змиє роса.<br />
Дивися, гаснуть заграви,<br />
Дивися, блакить воскреса!</p>
<p>Дивися, як світ оживає<br />
На наших очах отут,<br />
Як кожне стебло посилає<br />
Зелений тобі салют.</p>
<p>В мерзлій землі задубілій<br />
Був ти зігріваний ким?<br />
Цим ранком травнево-білим,<br />
Який уявлявсь таким.</p>
<p>Саме таким, як нині,<br />
Єдиним у тисячі літ,<br />
Коли ув одній хвилині<br />
Втілився цілий світ.</p>
<p>Коли, перерита металом,<br />
Земля у безлічі ран<br />
Ожила, підвелась, заграла,<br />
Ніби живий орган.</p>
<p><em>1945</em></p>

<div></div>