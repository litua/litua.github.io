<strong>Марта Тарнавська – Geiranger</strong>
<p><strong>Юність</strong></p>
<p>Молодечий порив білопінним збігає потоком<br />
з гір, де батьком буття — чародійний чаклун-льодовик,<br />
— молодий водоспад білим шумом у синяву фйорду.</p>
<p>Пахне морем цей фйорд: ось і меви, від моря посли,<br />
на зухвальство у даль закликають, на вікінґів подвиг.<br />
На підбій, у життя, вирушають гадючі човни.</p>

<div>




</div>

<p><strong>Старість</strong></p>
<p>Скрині повні добра: награбовані мудрощі мандрів:<br />
міхи вин гіркоти і в плящині малій — еліксир.<br />
Завертають човни з океану у затишок фйордів.</p>
<p>Кличе туга Сольвейґ до зелених гірських полонин<br />
і до скель, де у ґномів — секрет стародавнього міту…<br />
Понад фйордом вогні: це горять мореплавні човни.</p>
<p>1980</p>

<div></div>