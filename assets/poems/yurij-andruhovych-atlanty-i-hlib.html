Юрій Андрухович – Атланти і хліб<p>Увечері, коли зійде горіння<br />
зірок і ліхтарів, і наші очі<br />
такі стають глибокі, аж пророчі,<br />
а руки від утоми — мов коріння,<br />
і в суєту життя, немов у кліті,<br />
пірнаємо,— в освітлені крамниці,<br />
вони стоять повз нас, розвівши лікті,—<br />
опуклі м’язи, ребра та очниці.</p>
<p>А винограду плетиво зелене<br />
тече по них. А в них стражденні пози,<br />
бо спрагло й невтоленно, ніби лози<br />
у товщі кам’яній, шумують вени.<br />
Вони у серце міста наче влиті,<br />
коли у змигах ламп, немов у злоті,<br />
з машин вантажать хліб, розвівши лікті,<br />
такі ж атланти, тільки з крові й плоті.</p>

<div>




</div>

<p>Будинків старочасних атрибути,<br />
пониклі під сторічною вагою,<br />
посічені грозою та югою.<br />
Їм довелося в цьому світі бути,<br />
коли зі смерті збуреного плину<br />
летів метал, відлитий у снаряди.<br />
І лихолітній хліб — їстівну глину —<br />
ділили по картках — життя заради,</p>
<p>той самий хліб!..</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>