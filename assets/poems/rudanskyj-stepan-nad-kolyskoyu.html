<strong>Руданський Степан – Над колискою</strong>
<p>Спи, дитя моє, ти — життя моє!<br />
Спи, дитя моє красне!<br />
Поки сонечко не запалиться,<br />
Поки місяць не згасне!..</p>
<p>Спи, дитя моє, ти — життя моє!<br />
Тілько щастя і долі!<br />
Будеш цілий вік, як той чорний віл,<br />
У ярмі і неволі!</p>
<p>Тілько губонька залепечеться,<br />
Слаба ніженька стане,<br />
Слаба рученька перехреститься —<br />
Твоє горе настане.</p>
<p>Не підеш з дітьми, не побавишся<br />
На пуховім пісочку,<br />
Не прийдеш сюда, не положишся,<br />
Не заснеш в холодочку!..</p>
<p>Не з дітьми підеш — панську череду<br />
Поженеш ти на поле!..<br />
Не пісок м’який — стерня острая<br />
Босі ноги наколе!..</p>
<p>І від сонечка не сховаєшся<br />
За відорану скибу;<br />
Зав’ялить тебе в полі сонечко,<br />
Як ту в’ялую рибу!..</p>
<p>І не раз сльоза із очей спаде<br />
На запалені груди,<br />
І сльозу твою тілько бог їден<br />
З неба видіти буде!</p>
<p>Станеш хлопцем ти, станеш парубком,<br />
Тобі все їдна доля:<br />
Череда мине, найде панщина —<br />
Їдна й тая ж неволя.</p>

<div>




</div>

<p>І що божий день осавула йде:<br />
Ти вставай до роботи!..<br />
Ти вставай, роби від неділеньки<br />
До самої суботи…</p>
<p>І що божий день будеш до світа<br />
До роботи вставати;<br />
Свою силоньку ні собі, ні мні,<br />
А панам виробляти.</p>
<p>А там панові не вподобався,<br />
Писарині якому, —<br />
Ноги здибають, руки спутають<br />
І звезуть до прийому.</p>
<p>Станеш голий ти у присутствії,<br />
Як родила тя мати…<br />
І зачнуть тебе пани з дохтором,<br />
Мов коня, оглядати!..</p>
<p>І забриють лоб — і до церкви враз,<br />
Там присягу прокажуть;<br />
У мундир вберуть, оружжо дадуть,<br />
Світ навіки зав’яжуть!</p>
<p>Поженуть тебе в чужу сторону,<br />
І зачнуть муштрувати,<br />
І приказ дадуть — мову рідную<br />
На чужую зламати…</p>
<p>І наломишся, і забудеш ти<br />
Свою мову рідненьку,<br />
Спом’янеш не раз не по-рідному<br />
Свою рідную неньку…</p>
<p>А прийде війна — зложиш голову!..<br />
Де і хто поховає?<br />
Не згадає мир, не спитається,<br />
Хіба бог спам’ятає!..</p>
<p>Спи ж, дитя моє, ти — життя моє!<br />
Спи ж, дитя моє красне!<br />
Поки світ стоїть, поки з місяцем<br />
Враз і сонце не згасне!..</p>

<div></div>