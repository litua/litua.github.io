<strong>Антонич Богдан-Ігор – Дружня гутірка</strong>
<p>Поезія?<br />
— Ні, не питай,<br />
який рецепт її есенцій!<br />
П’ючи свій золотавий чай,<br />
так пробалакаємо день цей.</p>
<p>Узори гарних слів, мережка,<br />
екстракти мови в срібній чаші —<br />
хай їх краси аптекар зважить!<br />
Ні, не туди, коханий, стежка!<br />
Символіка завбога наша,<br />
і орнаментика засіра.<br />
Де ж міра мір, єдина міра?</p>

<div>




</div>

<p>Чай процідивши, попрощавшись,<br />
розходимось. Ніч — чорна мушля,<br />
ті самі зорі в ній, що завжди,<br />
той самий захват серце душить.<br />
Тоді, чужі дрібній прикрасі,<br />
слова, затиснуті у горлі,<br />
слова, гальмовані в екстазі<br />
б’ють, мов джерела животворні.</p>

<div></div>