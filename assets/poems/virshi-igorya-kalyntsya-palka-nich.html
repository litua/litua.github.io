<strong>Калинець Ігор – Палка ніч</strong>
<p>Танець жаги витинала троїста всоте,<br />
в духмяні ложа манила лукава гречка.<br />
Медом кохання гусли очі, як соти,<br />
і пазух шукали парубки негречно.</p>

<div>




</div>

<p>Екстазу люльку розкурював бог кохання,<br />
обпікав цнотливим хтивістю білі крильця.<br />
У ту ніч ласки спраглі жінки прохали,<br />
паленіли дівчатам від сорому лиця.</p>
<p>У гармонію згоди зливався тіл тьохкіт,<br />
лопотіли спідниці по перелазах.<br />
Заздрісний місяць зеленим дьогтем<br />
всі ворота у ту ніч обмазав.</p>

<div></div>