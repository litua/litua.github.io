<strong>Антонич Богдан-Ігор – Ars Poetica</strong>
<p>Мініатюри сонця — яблуко натхнення<br />
на дереві життя — на дереві мистецтва,<br />
і творчість, наче присуд, творчість невмоленна<br />
і з світом торг красою — муз скупих купецтво.</p>

<div>




</div>

<p>За кожен кусень щастя кара. Тільки обрій<br />
узором кола вчить про досконалість міри.<br />
Прилюдно сповідаюсь urbi et orbi<br />
із захвату, із горя, з гордощів, з зневіри.</p>
<p>І прийдуть із єлеєм, прийдуть з терезами<br />
краси помильні судді і відважать смуток,<br />
діапазон п’яніння, думку, слова гаму,<br />
а ти, як завжди, будеш сам, щоб все забути.</p>

<div></div>