<strong>Павло Мовчан – Бухенвальд </strong>
<p>(Фотографія хлопчика перед стратою.<br />
З циклу «Музейні експонати»)</p>

<div>




</div>

<p>Неопалима купина! Запалена ще з ночі.<br />
Палахкотіла край вікна, і пломінь жбухав в очі.<br />
І я крізь полум’я дививсь і збільшеним все бачив:<br />
вчорашній день і нову близь,<br />
і очі жаром налились, і став весь світ гарячим.<br />
Палає шлях, і білий кінь<br />
обвуглив в леті груди,<br />
і, розпорошуючи тіні, йдуть обгорілі люди…<br />
А серед них мій побратим,<br />
що спалений був зранку —<br />
він жорен вогняний котив<br />
через майдан до ґанку…<br />
Він раптом глянув у мій бік<br />
жаринами із-під повік, і замахав руками,<br />
і товщу простору пропік,<br />
що холодів між нами.<br />
А я… я вуха затулив, щоб голосу не чути,<br />
та він долоні пропалив<br />
розпеченим жар-прутом.<br />
Я тільки чув: вогонь гуде — аж полум’я регоче…<br />
І я лечу до тих людей, спитати щось їх хочу.<br />
Мов паперовий, взявсь вогнем, на вітрі попелію<br />
і бачу: коло кам’яне попереду біліє.<br />
І холодом палючим б’є<br />
від колеса-недвиги,<br />
і знаю, що воно — моє…<br />
Але чому із криги???</p>
<p>***</p>

<div></div>