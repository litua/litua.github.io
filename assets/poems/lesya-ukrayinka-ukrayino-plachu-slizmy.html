<strong>Леся Українка – «Україно! Плачу слізьми над тобою…»</strong>
<p>Україно! Плачу слізьми над тобою…</p>
<p>Недоле моя! що поможе ся туга?<br />
Що вдію для тебе сією тяжкою журбою?<br />
Гай-гай, невелика послуга!</p>
<p>Чи я ж би такої бажала роботи?</p>
<p>Чи я ж би терпіла бридкі твої пута?<br />
Багато у серці моїм і одваги, й охоти…<br />
Та й я ж у кайдани закута!</p>
<p>Ох, сльози палкі – вони душу палили,</p>
<p>Сліди полишили огнисті навіки.<br />
Ті жалі гіркії – вони мені серце зв’ялили!<br />
Даремні для нього всі ліки.</p>

<div>




</div>

<p>Чи ж мало нас плаче такими сльозами?</p>
<p>Чи можем ми, діти, веселими бути,<br />
Як ненька в недолі, в нужді побивається нами?<br />
Де ж тута веселого слова здобути?</p>
<p>От знову ридання оті навіснії</p>
<p>У грудях мені закипають.<br />
Ой доле! Невже сі ридання тяжкі голоснії<br />
Отак надаремне лунають?</p>
<p>Говорять, що матері сльози гарячі</p>
<p>І тверде, міцнеє каміння проймають;<br />
Невже найщиріші кривавії сльози дитячі<br />
Ніякої сили не мають?</p>

<div></div>