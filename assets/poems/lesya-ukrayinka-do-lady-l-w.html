<strong>Леся Українка – До Lady L. W.</strong>
<p>Ти, як осінь, умреш, розіллєшся слізьми<br />
над квітками, багрянцем і злотом,<br />
передсмертний твій спів пролетить над людьми<br />
вітер лине отак над болотом,<br />
де й вода вся важка, мов свічадо тьмяне,<br />
вбрана в ряску й слизьке баговиння,<br />
очерет тільки мертвий свій шелест почне,<br />
обізвавшись на те голосіння,<br />
та й замовкне… і вітер замовкне сумний,<br />
об різку осоку розітнеться…<br />
Так нехай хоч тепер спів бринить голосний!<br />
Може, що на той спів відгукнеться.<br />
Може, щастя, що ходить по ясній луці,<br />
геть за річкою, там, на схід сонця,<br />
хоч один квіт червоний, що має в руці,<br />
перемінить в твого оборонця.<br />
І від нього ще раз, хоч на мить на одну,<br />
спалахнуть злото, квіти й багрянець,<br />
і красу небувалу, дивну, чарівну<br />
дасть обличчю остатній рум’янець,<br />
і, мов крик бойовий, обізветься в речах<br />
безнадійне і марне бажання;<br />
і тріумфом остатнім заблисне в очах<br />
розпачливе осіняв кохання.<br />
О, тоді не картайся, що сміло береш,<br />
без вагання, палкими руками<br />
небезпечний той дар. Ти, як осінь, умреш,<br />
розіллєшся над щастям сльозами…</p>

<div></div>