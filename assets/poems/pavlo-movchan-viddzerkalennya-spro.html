<strong>Павло Мовчан – Віддзеркалення (“Спрозорилась шкіра…”) </strong>
<p>Спрозорилась шкіра, обтягнута часом,<br />
личина із воску тонка — аж дзвенить,<br />
поштиво ламається голос у страсі:<br />
а що, як снувальна перерветься нить?<br />
Чого ж нам боятись? Чи ж нами набуте<br />
життя, до якого причетні зірки?<br />
Чи ж наші імення, як попіл роздуті,<br />
могли б рубцюватись на м’язах ріки?<br />
Оцій лиховщині, йменованій віком,<br />
оцій батьківщині, де випало жить,<br />
судилось помножить відлуння настільки,<br />
щоб ім’я єдине на всіх розділить.<br />
Зіниці єдині, вуста — однозвукі,<br />
холодного воску густа течія.<br />
І вище свідомості підняті руки:<br />
обпечена сонцем долоня — моя?<br />
Оце ж бо і є твоє власне боління, —<br />
піднісшись над страхом, свій біль не впізнать<br />
й, зірвавши химерну личину старіння,<br />
на скалки, як люстро криве, розтоптать.</p>

<div>




</div>

<p>***</p>

<div></div>