<strong>Микола Руденко – Чомусь життя здається грою…</strong>
<p>Чомусь життя здається грою,<br />
Що має підсумок і звіт.<br />
Мій фініш десь не за горою —<br />
А там…<br />
Прощай, недобрий світ!..</p>
<p>Та я впаду не так, як з гілки<br />
Спадає яблуко гниле;<br />
Не від жратви, не від горілки —<br />
Як дехто із моїх колег.</p>
<p>Помру від ран, що виніс з бою,<br />
Та від биття — не каяття:<br />
Бо вмів лишатися собою,<br />
Де інші мерли за життя.</p>

<div>




</div>

<p>І, може, стану на коліна —<br />
Поближче до гріхів своїх:<br />
Мить, віддана не за Вкраїну —<br />
Ото ж і є найбільший гріх.</p>
<p>Мої гріхи — а їх багато! —<br />
Вкорочують мені життя.<br />
Та все ж я вимів власну хату<br />
І в землю закопав сміття.</p>
<p>Тепер кажу усім, хто Бога<br />
Жадає праведно зустріть:<br />
У вас є змога і дорога —<br />
Моїх блукань не повторіть.</p>
<p><em>08.12.1980</em></p>

<div></div>