<strong>Ліна Костенко – Біла симфонія</strong>
<p>Було нам тоді не до сміху.<br />
Ніч підняла завісу –</p>
<p>біла симфонія снігу<br />
пливла над щоглами лісу.</p>
<p>А ліс, як дрейфуюча шхуна,<br />
скрипів, у льоди закутий…<br />
І хлопець, зворушливо юний,<br />
сказав із дорослим смутком:</p>
<p>– Ти пісня моя лебедина,<br />
останнє моє кохання…</p>
<p>В такому віці людина<br />
завжди кохає востаннє.</p>
<p>Бо то уже справа гідности –<br />
життя, бач, як сон, промайнуло.<br />
Підлітки для солідности<br />
мусять мати минуле.</p>
<p>Завіяні снігом вітрила<br />
звисали, як біла гичка…<br />
Я теж йому щось говорила,<br />
і теж, певно, щось трагічне.</p>

<div>




</div>

<p>Було кохання фатальне,<br />
майже з драми Ростана…<br />
Я тільки сніг пам’ятаю,<br />
отой, що давно розтанув.</p>
<p>Білу симфонію снігу,<br />
шхуну, в льоди закуту…</p>
<p>А нам з тобою – до сміху!<br />
А нам з тобою не смутно!</p>
<p>І добре тобі, і весело<br />
на білому світі жити.<br />
Ти тільки, як всі воскреслі,<br />
не любиш про смерть говорити.</p>
<p>І маєш, напевно, рацію.<br />
Минуле вмерзає в кригу.<br />
І це вже не декорація…</p>
<p>Біла симфонія снігу.</p>
<p>Стогне завія до рання,<br />
зламавши об ліс крило…<br />
Ти – моє перше кохання.<br />
Останнє уже було.</p>

<div></div>