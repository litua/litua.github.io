<strong>Олена Теліга – Вірність</strong>
<p>Від сонця свят і непогоди буднів,<br />
Щоб не змінилися безцінні фарби,<br />
В твою скарбницю я складаю скарби,<br />
Які дає мені моє полуднє.</p>
<p>Скарбницю ту ти залишив безжурно,<br />
А я сховала у глибокий спокій,<br />
Де інших пристрастей рвучкі потоки<br />
Її не змиють у годину бурну.</p>

<div>




</div>

<p>Приходять люди й золоті пориви<br />
Несуть за скарби, що господар кинув,<br />
Та я не хочу за найвищу ціну<br />
Віддати те, чим володіє привид.</p>
<p>Так часом хтось, у невимовній вірі,<br />
Яку не вбити ні рокам, ні втомі,<br />
Пильнує квіти у порожнім домі<br />
І сум кімнат самітним кроком мірить…</p>
<p>Перед вікном шумлять, шумлять тополі<br />
І захід сонця — мов кривава рана,<br />
І на столі розкрита книжка Пана,<br />
Що, може, не повернеться ніколи.</p>

<div></div>