<strong>Микола Луків – Не молодиця ще, уже й не дівчина…</strong>
<p>Не молодиця ще, уже й не дівчина,<br />
В очах глибока, чиста доброта.<br />
Ніким за тридцять років не помічена,<br />
Несе вона незаймані вуста.</p>
<p>Хода її легка не по-жіночому,<br />
І стан пругкий, як золота лоза,<br />
І сняться їй щоночі в домі отчому<br />
Слова, які ніхто їй не сказав.</p>

<div>




</div>

<p>Вона й змирилась. Обминає танці.<br />
Нехай — молодші. Не її пора.<br />
Із старшими тримається у ланці,<br />
На вихідні лишає їй сестра</p>
<p>Маленьку доню — два блакитні банти,<br />
Повненькі щічки маками цвітуть.<br />
Вони удвох ідуть у ліс гуляти,<br />
Вінки з ромашок у лугах плетуть.</p>
<p>А ввечері маленька просить казку<br />
Про королівну і про добрих фей.<br />
І засина коло її грудей,<br />
Сповита в ніжність, доброту і ласку.</p>

<div></div>