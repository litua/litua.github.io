<strong>Тарас Шевченко – Не женися на багатій</strong>
<p>Не женися на багатій,<br />
Бо вижене з хати,<br />
Не женися на убогій,<br />
Бо не будеш спати.<br />
Оженись на вольній волі,<br />
На козацькій долі:<br />
Яка буде, така й буде,<br />
Чи гола, то й гола.<br />
Та ніхто не докучає<br />
І не розважає —<br />
Чого болить і де болить,<br />
Ніхто не питає.<br />
Удвох, кажуть, і плакати<br />
Мов легше неначе;<br />
Не потурай: легше плакать,<br />
Як ніхто не бачить.</p>

<div>




</div>

<p><em>4 октября 1845, </em><br />
<em>Миргород</em></p>

<div></div>