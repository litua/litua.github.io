<strong>Тарас Шевченко – Маленькій Мар’яні</strong>
<p>Рости, рости, моя пташко,<br />
Мій маковий цвіте,<br />
Розвивайся, поки твоє<br />
Серце не розбите,<br />
Поки люди не дознали<br />
Тихої долини,<br />
Дознаються – пограються,<br />
Засушать та й кинуть.<br />
Ані літа молодії,<br />
Повиті красою,<br />
Ні карії оченята,<br />
Умиті сльозою,<br />
Ані серце твоє тихе,<br />
Добреє дівоче<br />
Не заступить, не закриє<br />
Неситії очі.<br />
Найдуть злії та й окрадуть…<br />
І тебе, убогу,<br />
Кинуть в пекло… Замучишся<br />
І прокленеш бога.<br />
Не цвіти ж, мій цвіте новий,<br />
Нерозвитий цвіте,<br />
Зов’янь тихо, поки твоє<br />
Серце не розбите.</p>

<div>




</div>

<p><em>20 декабря 1845, </em><br />
<em>Вьюнища</em></p>

<div></div>