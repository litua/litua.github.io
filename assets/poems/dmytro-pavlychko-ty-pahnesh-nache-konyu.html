<strong>Дмитро Павличко – “Ти пахнеш, наче конюшина біла…” </strong>
<p>Ти пахнеш, наче конюшина біла,<br />
Я ж підійшов до тебе, ніби кінь,<br />
Губами доторкнувся твого тіла,<br />
Де повно ніжних, тайних тремкотінь.</p>

<div>




</div>

<p>Тебе не бачив я, а тільки запах<br />
Вдихнув з твого гарячого плеча,<br />
І в пахощів твоїх ласкавих залпах<br />
Спізнав – ти жінка вже, а не дівча.</p>
<p>І я злякався – муж, а не хлопчина,<br />
Дивився в тебе, не піднявши вій,<br />
Спізнаючи – ти біла конюшина,<br />
А я лошак, тепер навіки твій.</p>
<p>***</p>

<div></div>