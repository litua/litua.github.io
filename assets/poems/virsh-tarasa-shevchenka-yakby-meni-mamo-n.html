<strong>Тарас Шевченко – Якби мені, мамо, намисто</strong>
<p>Якби мені, мамо, намисто,<br />
То пішла б я завтра на місто,<br />
А на місті, мамо, на місті<br />
Грає, мамо, музика троїста.<br />
А дівчата з парубками<br />
Лицяються. Мамо! Мамо!<br />
Безталанна я!</p>

<div>




</div>

<p>Ой піду я богу помолюся,<br />
Та піду я у найми наймуся,<br />
Та куплю я, мамо, черевики,<br />
Та найму я троїсті музики.<br />
Нехай люде не здивують,<br />
Як я, мамо, потанцюю.<br />
Доленько моя!</p>
<p>Не дай мені вік дівувати,<br />
Коси мої плести-заплітати,<br />
Бровенята дома зносити,<br />
В самотині віку дожити.<br />
А поки я заробляю,<br />
Чорні брови полиняють.<br />
Безталанна я!</p>
<p><em>[Друга половина 1848, Косарал]</em></p>

<div></div>