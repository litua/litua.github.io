<strong>Павло Мовчан – Райдужна брама </strong>
<p>Хтось в райдугу ввійшов ген там на косогорі,<br />
і одяг спалахнув на плечах, і погас…<br />
І стала, наче дух, та постать геть прозора,<br />
спинилася на мить, щоб спалахнуть ще раз…</p>
<p>І відблиск залишивсь яскравий у повітрі,<br />
та ти його втягнув очима в свою кров,<br />
зостались струменіть лиш кольори тендітні,<br />
миттєво спрямував до брами в небі крок.</p>
<p>Куди? В який запас все бачене лягає?<br />
Де сходяться в тобі всі барви та кінці?<br />
Назустріч вийшли, глянь, берези чорні з гаю<br />
і розбрелись селом порожнім, як мерці…</p>

<div>




</div>

<p>Сорочки на тину, просвічені снігами:<br />
махають? Кличуть?.. Ні, застерігають нас…<br />
Ой, хмаро, не білій пречисто так над нами —<br />
ти смертного вогню удосталь напилась…</p>
<p>На рушниках лляних нерукотворні лики<br />
відбилися, та їх гне вітер на шнурку,<br />
і колами назад вертають хвилі крику,<br />
і райдуга пройшла крізь плоть твою тонку…</p>
<p>Вона пройшла крізь кров, і побілила жили,<br />
і висушила геть скупі джерельця сліз,<br />
і в пам’яті запас майбутності спалила,<br />
обвугливши в гаю всі блискавки беріз…</p>
<p>Не озирайсь назад: там вже нема нікого;<br />
проміння у тобі зійшлося звідусіль.<br />
І ріже сіллю зір чорнобильська дорога,<br />
і в жилах шелестить суха сипуча сіль…</p>
<p>***</p>

<div></div>