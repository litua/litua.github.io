<strong>Павло Мовчан – “Десятки рук його ловили…” </strong>
<p>Десятки рук його ловили<br />
і навперейми, й навздогін,<br />
на землю кидали, щосили<br />
втискали гостряки колін…<br />
І тріснув шкіри шовк раптово,<br />
проникла в груди длань чиясь,<br />
і серце стисла — цівка крові<br />
із горла вирвалась ураз.<br />
Жорстокий бог війни й офіри<br />
був нерухомим, кам’яним.<br />
Зір барви втратив: світ став сірим,<br />
повітря стало крижаним.<br />
І захолола маска муки<br />
в лице в’їдалася вапном,<br />
і ти мовчав, мовчав з принуки,<br />
хоч голос вилущивсь давно…<br />
О ідоле! Тебе із глини<br />
ліпили вдатні гончарі:<br />
чужі долоні знать на спині,<br />
і видно тріщини старі…<br />
Ти вирвав серце, та не душу,<br />
не вирвав з коренем проклять…<br />
За повелінням твоїм мушу<br />
в підніжжі скулено сконать.<br />
Твій суд з тортурами скінчиться,<br />
по той бік мук безсилий ти.<br />
Вже подає мені десницю<br />
Бог злагоди та доброти.</p>

<div>




</div>

<p>***</p>

<div></div>