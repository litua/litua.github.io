Юрій Андрухович – На Різдво в Україні діються речі…<p>На Різдво в Україні діються речі<br />
потаємні й вічні. Скажімо, місяць<br />
виявляється зайвим, тому Святвечір<br />
переходить не в ніч, над якою висять</p>
<p>херувими сонні, а в ніч — як море,<br />
по якій навряд чи спроможні трії<br />
мандрівні царі, подолавши гори,<br />
своєчасно встигнути до Марії.</p>
<p>Це, однак, не значить, що все даремно,<br />
всі прогнози, прикмети цілком опуклі.<br />
Попри те, що зимно і те, що темно,<br />
неминучим є чудо, скажімо, в Дуклі,</p>

<div>




</div>

<p>чи де-небудь. Це, як і з’ява комети,<br />
як сама зоря, що провадила, пасла<br />
пастушків, ягнят, як і всі предмети, —<br />
все збувається: Йосиф, яскиня, ясла,</p>
<p>коляда збувається, сіно, свічка.<br />
А проте — лишень у вертепній скрині,<br />
до якої доступ і вхід крізь вічка,<br />
бо насправді нема яскині, нині</p>
<p>я, здається, готовий прийти з дарами,<br />
хоч діряво в кишенях, а в небі сіро.<br />
Тут мене ловили вітрини, брами.<br />
Треба їхати. Може, сконає Ірод.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>