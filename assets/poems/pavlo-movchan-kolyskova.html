<strong>Павло Мовчан – Колискова</strong>
<p>Озираюся: день стертий з пам’яті… Чисто…<br />
І стискається тіло, і нуриться в ніч.<br />
Страх мов шашіль в тобі. Голос стиснувсь.<br />
Випрядається певність, світло котиться пріч.<br />
І нема опертя: вовківня та провали,<br />
западаєш в пітьму… А чи виринеш? Ні!<br />
І по щілинах тонко ворушаться жала —<br />
чути дотики їхні скупі, крижані.<br />
Лише слух тебе й в’яже зі світом примарним.<br />
Чути голос — та чий: трав’яний, кам’яний?<br />
Він поволі зростав, обсипався почварно;<br />
голос стиснутий раптом вуста прочинив,<br />
і само по собі з мене вирвалось слово:<br />
— О життя! — і завмер. Та ще ширшим став слух.<br />
— О життя! — я гукнув і прислухався знову…<br />
— О життя! — я кричав, поки голос не стух.<br />
І вже шепітно губи те слово ліпили<br />
з порожнечі, з імли, сльозяної ропи…<br />
А у відповідь чув голос неньки безсилий:<br />
— Сину, спи, сину, спи, сину, спи…—<br />
І крізь сон мені чути було колискову,<br />
неньчин голос і страх, і хворобу приспав.<br />
І прокинувсь — відкрилась сторінка ранкова,<br />
і я голосом «Ма-мо» на ній написав…</p>

<div>




</div>

<p>***</p>

<div></div>