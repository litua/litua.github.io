Іван Андрусяк – синієш синім плачеш босим…<p>синієш синім плачеш босим<br />
дітей годуєш волохатих<br />
допоки братися за розум<br />
на припічку чужої хати</p>
<p>миром казали — так і нині<br />
опока сиплеться із глини<br />
і не чекаючи пришестя<br />
життя триває проти шерсті</p>
<p>і з платонічної мороки<br />
як з глини що зійшла і стала<br />
шістнадцять олов’яних кроків<br />
до вироку або до слави</p>

<div>




</div>

<p>вошивий замах на пороги<br />
і титло висмоктане з ночі<br />
годуєш віршами нікого<br />
і слово в пазусі толочиш</p>
<p>миром говориш — і донині<br />
живим живеш синієш синім<br />
і не чекаючи пришестя<br />
волочиш душу проти шерсті</p>
<p>автор: <a href="http://onlyart.org.ua/?page_id=44753"><strong>Іван Андрусяк</strong></a></p>

<div></div>