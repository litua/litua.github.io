Оксана Боровець – Серце моє…<p>Серце моє – плетена тепла річ.<br />
Вовна овеча, оригінальний крій.<br />
Прихисток твій у найлютішу ніч,<br />
Хочеш – закутай шию чи руки грій.</p>
<p>Серце моє – з пряжі твоїх снів.<br />
І без примірки знала, що розмір L<br />
Буде тримати сотні тремких слів,<br />
Сніжну облогу, сонячну акварель.</p>

<div>




</div>

<p>Скільки у нім наших п’янких днів,<br />
Скільки печалі, смутку і скільки сліз.<br />
Серце моє, хто з нас цього хотів…<br />
Сиві дощі кличуть мене на біс.</p>
<p>Серце моє ти до весни зносив.<br />
Онде на шафі, кинуте навмання.<br />
Це неминуче. Плач, говори, проси –<br />
Речі із вовни збігаються від прання.</p>

<div></div>