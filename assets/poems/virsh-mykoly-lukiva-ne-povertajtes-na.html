<strong>Микола Луків – Не повертайтесь на круги своя…</strong>
<p>Не повертайтесь на круги своя,<br />
Нічого це, крім болю, не приносить.<br />
Але душа не вірила, і я<br />
Таки поїхав. І для мене досить.</p>
<p>Я те містечко пішки обходив.<br />
Я знав його, як власний досвід знають.<br />
Звучав для мене голубий мотив<br />
Далеких днів, які не забувають.</p>
<p>А потім я постукав у вікно,<br />
І вийшла ти, і стала, і впізнала,<br />
І налила у келихи вино,<br />
І випили, і так мені сказала:</p>

<div>




</div>

<p>“Дарма ти їхав. І зайшов дарма.<br />
Я вже не та. І не плекай ілюзій.<br />
Що одійшло — того навік нема, —<br />
Забудьмо все, розстаньмося, як друзі”.</p>
<p>І я лишив невипите вино,<br />
І ти на груди впала у риданні,<br />
І довго-довго золоте вікно<br />
Світилося за мною у тумані.</p>
<p>Ну от і все. Чудна душа моя<br />
Утерла сльози і сказала: досить.<br />
Не повертайтесь на круги своя,<br />
Нічого це, крім болю, не приносить.</p>

<div></div>