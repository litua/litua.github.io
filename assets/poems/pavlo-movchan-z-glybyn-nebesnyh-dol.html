<strong>Павло Мовчан – “З глибин небесних долинає гуд…” </strong>
<p>З глибин небесних долинає гуд,<br />
занурюючись крапкою в тривогу,<br />
і дотліває хмари білий трут,<br />
і тінню пада попіл на дорогу.<br />
Стоять сумирні срібні дерева,<br />
приховуючи спокій нерухомий,<br />
ледь-ледь багнітки вітер колива,<br />
мов струшує з гілок зимову втому.<br />
Вершки чорніють в надвечірній час,<br />
відтінені блакиттю покрай неба,<br />
і сніг, немов нерукотворний Спас,<br />
лежить в ярку, засвічений від себе ж.<br />
І подих твій, і погляд твій — ось тут,<br />
щоб стати і відбитком, і глаголом,<br />
аби крапчастий літаковий гуд<br />
не вислухать — висловлювати болем.<br />
Твоя присутність — свідчення й хвала,<br />
піднесення і світу осягання;<br />
долоні чують лінію тепла,<br />
що пролягла окремо від смеркання.<br />
І чує серце лінію життя,<br />
що твориться уривчасто, крапчасто…<br />
І краплі криці стрілами летять,<br />
аби, вознісшись, в глинищах захрясти.</p>

<div>




</div>

<p>***</p>

<div></div>