<strong>Євген Маланюк – Молитва</strong>
<p><em>Все упованіє моє </em><br />
<em>На Тебе, мій пресвітлий раю… </em><br />
<em>             <a href="http://onlyart.org.ua/?page_id=3694">   Т. Шевченко</a></em></p>
<p>Воркував голубий Іордан за її плечима,<br />
Крильми срібними краяли вічну блакить голуби,<br />
Її звали Марія.</p>
<p><em>— А як же вгадать твоє ім’я,</em></p>
<p>Що його десь шепочуть дрімучі дніпровські степи?</p>
<p>Там — під теплим вітром ніжно рипіли оливи,<br />
Кедри широкошумні кликали в холодок…<br />
…Чи це буде, коли молоком забуяє вишневий садок,<br />
Чи не станеться в буряній ночі осінньої зливи?</p>

<div>




</div>

<p>Між нарцисами Назореї — біла лілея —<br />
Під збанком з водою хилила смагляве плече…<br />
— В басаманах ріллі, о кривава моя Галілеє,<br />
Чорна праця землі степовую мадонну пече!</p>
<p>Між зеленої рути — блакитним барвінком встала,<br />
На сорочці — не заполоч, то — закипіла кров…<br />
Та недаром, недаром гарматами проорало<br />
Трудну путь прийдешнім століттям через Дніпро!</p>
<p>Та недаром, недаром весь степ кістками засіян,<br />
І на кожнім хресті придорожнім розіп’ято біль.<br />
Припонтійським степам породи степового Месію,<br />
Мадонно Диких Піль!</p>

<div></div>