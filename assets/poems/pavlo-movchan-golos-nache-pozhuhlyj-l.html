<strong>Павло Мовчан – “Голос, наче пожухлий листок…” </strong>
<p>Голос, наче пожухлий листок,<br />
кружеляючи, впав на лужок,<br />
а за ним, а за ним в дві руки<br />
навперейми біжать дітваки.<br />
Безголосий біжить вороний<br />
уздовж стежки, баскої струни.<br />
А за ним — то не порох, а дим,<br />
біг його — молодий, молодим…<br />
Навздогони за тим втікачем<br />
вибігає сльоза із очей,<br />
і простерта рука доганя<br />
розтривожену квітку коня.<br />
Задля чого така круговерть,<br />
коли рот повен сміху ущерть,<br />
коли в кожного в ямках очей<br />
жар цвіте гаряче, гаряче?…</p>

<div>




</div>

<p>***</p>

<div></div>