<strong>Леся Українка – Північні думи</strong>
<p>Годі тепера! ні скарг, ані плачу,<br />
Ні нарікання на долю, – кінець!<br />
Навіть і хвилю ридання гарячу<br />
Стримать спроможусь. Нестиму вінець,<br />
Той, що сама положила на себе.<br />
Доле сліпая, вже згинула влада твоя,<br />
Повід життя свого я одбираю від тебе,<br />
Буду шукати сама, де дорога моя!<br />
Мрії рожеві, тепер я розстануся з вами,<br />
Тихо відводжу обійми ясних моїх мрій.<br />
Довго проводити буду сумними очами<br />
Подруг моїх легкокрилих зникаючий рій.<br />
. . . . . . . . . . . . . . . . . . . . . . . . . . . .<br />
Згинули мрії, і темрява слід їх закрила…<br />
Ледве що зникли, а в мене вже знов над чолом<br />
Полум’ям віють огненні широкії крила,<br />
Мрія новая літа надо мною орлом.<br />
Мов зачарована, слухаю голос надземний:<br />
«Ти блискавицею мусиш світити у тьмі,<br />
Поки зорею рожевою край твій освітиться темний,<br />
Треба шукати дороги тим людям, що ходять в ярмі.<br />
Глянуть всі ті, що живуть у великій темниці,<br />
Скажуть: “Се в нашій країні настала весна, –<br />
Грають по небі зірниці, ясні блискавиці,<br />
Темна ще ніч, та вже хутко минеться вона».<br />
Мріє новая! твій голос і крила огнисті<br />
Ваблять мене, я піду за тим світлом ясним<br />
Через простори і дикі дороги тернисті,<br />
Так, як Ізраїль ішов за стовпом огняним.<br />
Знаю, куди ти мене поведеш за собою:<br />
Там без упину лютує страшна, невсипуща війна,<br />
Люди там гинуть у тяжкому лютому бою,<br />
Кров там не ллється, панує там смерть потайна.<br />
Кличеш? Я йду! за тобою усюди полину,<br />
Знов повернуся у той занапащений край,<br />
Де, може, волі не буде мені до загину,<br />
Мріє новая, з тобою і там буде рай!</p>

<div>




</div>

<p>1895</p>

<div></div>