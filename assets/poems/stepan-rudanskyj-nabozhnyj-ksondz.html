<strong>Степан Руданський – Набожний ксьондз</strong>
<p>В’їхав біскуп у село,<br />
Мазура здибає.<br />
«A czy w domu teraz ksiądz?» * —<br />
Ласкаво питає.</p>
<p>«Ні, не вдома, — каже той, —<br />
Пішов на хрестини.<br />
Ксьондз-сусіда якось мав<br />
Недавно родини…»</p>
<p>«Ksiądz ma dzieci, i ten chrzci?» **<br />
«А що ж тута й злого?<br />
Той у сього охрестив,<br />
Сей тепер у того!»</p>
<p>Почув біскуп та й здихнув:<br />
«Dzieci bez małżeństwa!..<br />
Sługa boski traci czas!..<br />
Lud bez nabożeństwa!</p>

<div>




</div>

<p>A czy często mszę on ma?» ***<br />
«О, завсігди, пане!<br />
Хоч так часом підіп’є,<br />
Що й рівно не стане,</p>
<p>І руками, бідий, все<br />
Олтарик хапає,<br />
А все-таки цілу мшу<br />
Слічно відправляє».</p>
<p>___________________________<br />
* Чи вдома тепер ксьондз? (польськ.) — Ред.<br />
** Ксьондз має дітей, і цей хрестить? (польськ.) — Ред.<br />
*** Діти без подружжя!..<br />
Божий слуга марнує час!..<br />
Народ без богослужіння!<br />
Чи ж часто він править службу божу? (польськ.) — Ред.</p>

<div></div>