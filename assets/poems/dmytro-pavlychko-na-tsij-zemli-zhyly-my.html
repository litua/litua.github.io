<strong>Дмитро Павличко – “На цій землі жили ми споконвік…” </strong>
<p>На цій землі жили ми споконвік,<br />
Лише обличчя змінювали трохи.<br />
(Так змінює своє русло потік,<br />
Але вода клекоче крізь епохи<br />
Одна і та ж!) Одна і та ж душа<br />
Вела мене то під варязькі шатра<br />
(Там танець твій у люстрі палаша<br />
Виблискував і пригасав, як ватра),<br />
То під мечетей вилинялий крик<br />
(Там ти – в петлі, а може, і в намисті, –<br />
Хан ластився до тебе, мов арик,<br />
Свої дари приносячи нечисті),<br />
То під готичних знаків нагаї<br />
(Там ти ридала, нездоланна й горда,<br />
Там вигоріли кісники твої,<br />
В сивинах, як в огні, знамен когорта).<br />
Я впізнаю тебе. Ти наче птах.<br />
Нічого не лишилося з полону…<br />
Лише в сльозі, що згасла на вустах,<br />
Я вчув далінь палаючу й солону.</p>

<div>




</div>

<p>***</p>

<div></div>