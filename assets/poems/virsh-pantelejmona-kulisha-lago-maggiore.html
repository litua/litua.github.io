<strong>Пантелеймон Куліш – Lago Maggiore</strong>
<p>  Хожу берегами,<br />
Та й не нахожуся;<br />
Дивлюсь на сади зелені,<br />
Та й не надивлюся,</p>
<p>    Сади-виногради<br />
В воду поринають;<br />
Поуз берег ясні смуги,<br />
Як срібло, сіяють.</p>
<p>    Шукаю-питаю<br />
Зеленої рути,<br />
Щоб тебе, мій рідний краю,<br />
Навіки забути.</p>

<div>




</div>

<p>    В тобі, рідний краю,<br />
Люди туманіють;<br />
По степах твоїх розлогих<br />
Будяки красніють.</p>
<p>    Тобі, рідний краю,<br />
Не дав Господь долі.<br />
Розкинулась твоя доля<br />
Могилами в полі.</p>
<p>    Зійду на могилу,<br />
Гляну на Вкраїну…<br />
Помандрую в чужі землі,<br />
Та там і загину.</p>
<p><em>(1861)</em></p>

<div></div>