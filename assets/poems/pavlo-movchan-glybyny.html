<strong>Павло Мовчан – Глибини </strong>
<p>Владар глибин, розгалузивши води й коріння,<br />
перевертає каміння, згладжує впадистий слід,<br />
сік підіймає угору, щоб визначить межі стремління,<br />
і замикає падінням політ…<br />
Пахнуть живицею пальці, в руку вроста сокирище,<br />
сила творяща руйнує те, що звелося з глибин,<br />
линуть удалеч звуків кружальця —<br />
тнеться сосновий хребет<br />
на стонадцять дровин.<br />
Нащо було употужнювать лагідну руку,<br />
по рінякові опуклювать гострий кулак,<br />
нащо ж було підіймати щербату важку каменюку<br />
і полишати на стовбурі знак?<br />
Жити в дуплі, нагорнувши веретища листя,<br />
подихом власним немічну плоть зігрівать,<br />
перебираючи пучками час волокнистий,<br />
слухать, як в тілі соснові суглоби риплять.<br />
Сік прудкобіжний своїм кружелянням<br />
видовжить руки і губи тобі розімкне,<br />
щоб позначити зойком єднання,<br />
бо додалось до земного земне.<br />
Вглиблений, врощений, вплетений, вшитий —<br />
рух, і глибини земні осягнеш,<br />
щоб, побратавшися з каменем, жити<br />
і не втрачати тяжіння земне…</p>

<div>




</div>

<p>***</p>

<div></div>