<strong>Леся Українка – La (Nocturno)</strong>
<p>Лагідні веснянії ночі зористі!<br />
Куди ви од вас полинули?</p>
<p>Пісні соловейкові дзвінко-сріблисті!<br />
Невже ви замовкли, минули?</p>
<p>О ні, ще не час! ще бо ми не дізнали<br />
Всіх див чарівливої ночі,</p>
<p>Та ще бо лунають, як перше лунали,<br />
Веснянки чудові дівочі.</p>
<p>Ще маревом легким над нами витає<br />
Блакитна весняная мрія,</p>
<p>А в серці розкішно цвіте-процвітає<br />
Злотистая квітка – надія.</p>
<p>На крилах фантазії думки літають<br />
В країну таємної ночі,</p>

<div>




</div>

<p>Там промінням грають, там любо так сяють<br />
Лагідні веснянії очі.</p>
<p>Там яснії зорі і тихії квіти<br />
Єднаються в дивній розмові,</p>
<p>Там стиха шепочуть зеленії віти,<br />
Там гімни лунають любові.</p>
<p>І квіти, і зорі, й зеленії віти<br />
Провадять розмови кохані</p>
<p>Про вічную силу весни на сім світі,<br />
Про чари потужні весняні.</p>
<p>Я вірю в ті чари, я вірю в ту силу,<br />
Бо серцем я їх почуваю,</p>
<p>Провісницю чар тих, фантазію милу,<br />
Від щирого серця вітаю.</p>

<div></div>