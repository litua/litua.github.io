<strong>Дмитро Загул – Будівля майбутнього</strong>
<p>Праця титанів,<br />
Зоряних сердець!<br />
Не перестане<br />
Їх вільний герць.<br />
Високо тоне<br />
В повітрі, мов птах;<br />
Хто ж тобі, доме,<br />
Виведе дах?</p>
<p>Тендітні й слабі<br />
Проклинають наш труд,<br />
Бо для них у тобі –<br />
Тільки галас і бруд.<br />
Їм ніжних пісень<br />
І мелодії рим!..<br />
Їм – розкіш Атен,<br />
Їм – гордий Рим.</p>

<div>




</div>

<p>А що ж таке – Рим?<br />
Це тлінь віків, –<br />
Його день, його спів<br />
Ще старим догорів.<br />
Наш час не стоїть,<br />
Він летить, а не йде.<br />
Башта найвища<br />
Завтра впаде.</p>
<p>Доки збудуємо<br />
Радісний дім,<br />
Не буде ні башти, ні вас!<br />
У танку молодім<br />
Крутиться час.</p>
<p>ІЗ ЗБІРКИ “МОТИВИ”, ДИФІРАМБИ, 1925 р.</p>

<div></div>