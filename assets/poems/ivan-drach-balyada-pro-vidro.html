<strong>Іван Драч – Баляда про відро</strong>
<p>Я — цинкова форма. А зміст в мені — вишні,<br />
Терново-огненні запилені кулі,<br />
Що зорі багряні пили на узвишші<br />
І зірвані, п’яні лежать, як поснулі.</p>
<p>Я — цинкова форма. А зміст в мені — груші,<br />
Суперниці сонця, стітильники саду,<br />
З республіки соків заблукані душі,<br />
Підібрані в пелени в ніч грушепаду.</p>

<div>




</div>

<p>Я — зрізаний конус. А зміст мій до скону<br />
Все незалежне, що вплине у мене:<br />
Дині-дубівки чи промені хрону,<br />
Чи гички хрумтливої тіло зелене.</p>
<p>Я — цинкова форма. А зміст не від мене.<br />
Підвладне я часу, підвладне потребам.<br />
Коли ж я порожнє в бутті цілоденнім,<br />
Тоді я по вінця насипане небом.</p>

<div></div>