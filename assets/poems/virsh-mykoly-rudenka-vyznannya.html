<strong>Микола Руденко – Визнання</strong>
<p>Довго я виходив із війни,<br />
Пробивав духовне скам’яніння.<br />
Вірші давніх літ…<br />
А де ж вони?<br />
Бракувало щирості й уміння.</p>
<p>Щирості?.. Напевне це не так.<br />
Це мені, сказати б не по чину:<br />
Я на хитрування не мастак —<br />
Треба іншу бачити причину.</p>
<p>Відшуміли сили молоді,<br />
Інші обживаються причали.<br />
Я поетом став лише тоді,<br />
Коли всі великі вже кінчали.</p>
<p>Рву дрібне, шукаю головне.<br />
Час, як Бог, підвівши брови грізно,<br />
Втисячне запитує мене:<br />
— Чи тобі, поете, не запізно?..</p>

<div>




</div>

<p>Розум певну слушність відзнача.<br />
Ну а серце, що до правди ласе,<br />
Богові відрубує з плеча:<br />
— Сам ти в цьому винен, сивий Часе.</p>
<p>Що було б, якби твоя рука<br />
Ще в окопах десь розворушила<br />
Ту чутливість скрипки і смичка,<br />
Що тепер прийшла в старечі жили?..</p>
<p>Де вже скрипку винести з атак!<br />
То була б для мене люта кара.<br />
Скрипку нам нагадував черпак<br />
У руках старого кошовара…</p>
<p>Скільки я чинив тяжких дурниць —<br />
Те лише сьогодні розумію.<br />
Але навіть перед Часом ниць<br />
Падати не вмів і не зумію.</p>
<p>І тому щодня пишу, пишу.<br />
Щоб відшкодувати давні втрати.<br />
А якщо на старість согрішу —<br />
Що ж, тоді вже можете й карати.</p>

<div></div>