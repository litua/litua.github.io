<strong>Павло Мовчан – Пастораль </strong>
<p>Обтяжені випом старі міхи лежали<br />
на тесаних столах, що в землю уросли,<br />
і лунко струмінь гнувсь веселого врожаю,<br />
що запахом землі нам голови хмелив.<br />
Припізнений цей смак, та невтоленна спрага:<br />
на випині стегна дріма моя рука,<br />
і молоде вино по жилах, наче брага,<br />
гуляє і серця у грудях відмика.<br />
Обридливо бринить в порожнім кухлі муха…<br />
Хто сміє третім буть, щоб розлучити нас?<br />
І по очах твоїх читаю певно: мука…<br />
Бо промина-мина замилування час…<br />
Коротка ця струна, а звук такий високий,<br />
і щемом віддає, відлунює здовкіл.<br />
І чути шелесткі — по листю — скрадні кроки,<br />
і тінь, як волосінь, перетинає стіл.<br />
І я відчув, як враз долоня знечутилась,<br />
догідно подаю посудину лунку,<br />
і слово на губах лоскочеться лестиве<br />
про любощі швидкі та муку запальну…<br />
І голос лоснувавсь, мов срібна павутина,<br />
і, сплющившись, лежать побрижені міхи,<br />
і обвиває нас наброщена лозина,<br />
і я, як бевзь, сміюсь: хи-хи, хи-хи, хи-хи…</p>

<div>




</div>

<p>***</p>

<div></div>