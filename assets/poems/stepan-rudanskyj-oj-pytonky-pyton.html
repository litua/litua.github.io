<strong>Степан Руданський – Ой питоньки-питоньки</strong>
<p>Лежить дідич на постелі,<br />
Як барило, грубий…<br />
Його локай сухощавий<br />
Заснув коло груби…</p>
<p>Заснув локай коло груби,<br />
Води не напився…<br />
Як захтілось йому пити —<br />
Бідний пробудився…</p>
<p>«Ой питоньки,ой питоньки» —<br />
Зачав промовляти,<br />
Та лінується псяюха<br />
За водою встати…</p>

<div>




</div>

<p>Аж тут дідич із постелі:<br />
«Роdaj wody, Janie» *<br />
Локай раптом ісхватився<br />
«Зараз, — каже, — пане!..»</p>
<p>Дає пану води склянку:<br />
«Проше, ясний пане!..»<br />
«То dlа сіеbіе! ** — пан говорить,—<br />
Napij się gałganie»! ***</p>
<p>_______________________________</p>
<p><em>* Подай води, Іване! (польськ.) — Ред.</em><br />
<em> ** Це для тебе! (польськ ) — Ред.</em><br />
<em> *** Напийся, негіднику! (польськ.) — Ред.</em></p>

<div></div>