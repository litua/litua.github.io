<strong>Перебийніс Петро – Сохне глина руда</strong>
<p>Сохне глина руда.<br />
Відступає орда.<br />
Гаснуть очі розкосі.<br />
А сніги навскоси – на поля, на ліси.<br />
Перекреслюють осінь.</p>

<div>




</div>

<p>Поспішають роки<br />
по снігах навпрошки –<br />
і дорога коротша.<br />
На рівнині зими<br />
непомітно димить<br />
полинова пороша.</p>
<p>За стогами стоги,<br />
за снігами сніги –<br />
несподівані гості…<br />
Ох, нікого нема!<br />
Тільки біла пітьма<br />
та козацькії кості.</p>

<div></div>