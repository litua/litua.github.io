Юрій Андрухович – Ієронім Бош XX<p>Наші святочні пориви — палкі та вознеслі,<br />
ніби й не нам волокти цю планиду грузьку.<br />
Далі, все далі від нас рибалки і теслі,<br />
Тільки предвічні сліди на воді та піску.</p>
<p>Годі рибалити, браття — глибини стемніли:<br />
риба з морів у бляшанки тісні запливла.<br />
Наші обійми схололи, обличчя змарніли<br />
В холоді надто блискучих будівель зі скла.</p>

<div>




</div>

<p>Між синтетичних ялинок шукаємо віху:<br />
як розпізнати майбутнє, о куле скляна?<br />
Акумулятор для німба — винахід віку,<br />
на видноколі — вогнетривка купина.</p>
<p>Щось ми згубили (а може, знайшли) на розпутті,<br />
тут, в епіцентрі іржавих дротів та епох.<br />
З тихим благанням дивиться в очі майбутні<br />
наш до ялинки підвішений крихітка-бог.</p>
<p>автор: <a href="http://onlyart.org.ua/?page_id=44329"><strong>Юрій Андрухович</strong></a></p>

<div></div>