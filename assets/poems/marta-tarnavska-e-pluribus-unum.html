<strong>Марта Тарнавська – E pluribus unum</strong>
<p>Скінчився гімн. В черзі до мікрофону<br />
стоїть промовців терпеливий ряд,<br />
і перший з них почав своє вітання.<br />
Не знаю, хто він. Що сказав — не тямлю.<br />
Напевно щось про берег цей гостинний,<br />
про те, що нам тут раді, що нас жде<br />
добробут, мир, і продуктивна праця,<br />
яку тут цінять, як ніде у світі,<br />
про те, що будувалась ця країна<br />
руками іміґрантів і що ми —<br />
такі, як всі — майбутні громадяни.<br />
…Ми слухали не раз крилатих фраз,<br />
що мир хвалили — і несли війну,<br />
що — обіцявши рай — творили пекло:<br />
нас не купити за монету слів.<br />
Та й зайвий труд: хто слухає промову?<br />
А скільки тих, хто слухав, розуміє?<br />
Живі ці звуки всім нам ще чужі:<br />
між нами і промовцем ще бар’єром<br />
і недовір’я, і незнана мова.<br />
— Та ось я чую: другий із черги<br />
промовець підійшов до мікрофону.<br />
Це — заповіли — з U.U.A.R.C.<br />
…“Брати і сестри, любі земляки…”<br />
— І понеслося українське слово,<br />
мов теплий вітер із материка,<br />
мов весняна відлига з континенту,<br />
мов запорука, що зима пройшла,<br />
що йде до літа, і що тут ми — вдома.</p>

<div>




</div>

<p>1975/1978</p>

<div></div>