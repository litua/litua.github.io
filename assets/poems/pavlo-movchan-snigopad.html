<strong>Павло Мовчан – Снігопад </strong>
<p>Снігу, снігу<br />
по саме серце,<br />
по самий віддих.<br />
Го-го-го-го…<br />
Білі гнуздечки —<br />
на чорні очі,<br />
Тихі копита —<br />
по губах.<br />
В полотняній сорочці,<br />
з полотняним волоссям<br />
Пролітають чорти<br />
і щезають, як жах.<br />
З білих копит —<br />
срібні піідкови.<br />
З губ овальних —<br />
лушпиння іскор.<br />
Біля лівої скроні<br />
Яблукові коні<br />
Тупотять, тупотять…<br />
Хто це диха<br />
мені у вічі?<br />
Хто це<br />
серце<br />
лещатно стиска?<br />
Срібні копита<br />
брови толочать,<br />
Срібні підкови<br />
на срібних руках,<br />
Ніби шаблюки простір списали,<br />
Ніби мене розкресали в дим.<br />
Білі копита, білі копита,<br />
білі копита, ніби дим.<br />
Мене рознесли білі копита,<br />
Мене забрали,<br />
Мене нема.<br />
Білі копита, білі копита…<br />
Очі<br />
розплющив —<br />
стоїть зима.</p>

<div>




</div>

<p>***</p>

<div></div>