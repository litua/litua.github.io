<strong>Павло Мовчан – Стремління </strong>
<p>Я так тягнусь до тебе<br />
що стогін може лише мислитись<br />
наче криничка у лузі —<br />
не зауважений ніким<br />
сам у собі й для неба<br />
ти ж — в кожній крапці зримості<br />
і слух скасовано задля стремління<br />
туди до зглиблення<br />
там де і «є» і де «нема»<br />
ой розчинитись пучками губами<br />
і втанути зомлінням в тебе<br />
навіщо зір навіщо слух та мова<br />
остання крапля розуму<br />
задля благання — гасне<br />
ти — всеприймаюча — потульно-незабута<br />
твердим у плинне<br />
схлипом ойкнуть в сутінь<br />
щоб волокном шовковим<br />
пройти і поснувати жили<br />
й не визирати із твоїх очей<br />
своїми —<br />
а через тебе бачити себе<br />
а через «ти» — єдине</p>

<div>




</div>

<p>***</p>

<div></div>