<strong>Олександр Олесь – Айстри</strong>
<p>Опівночі айстри в саду розцвіли…<br />
Умились росою, вінки одягли,<br />
І стали рожевого ранку чекать,<br />
І в райдугу барвів життя убирать…</p>
<p>І марили айстри в розкішнім півсні<br />
Про трави шовкові, про сонячні дні, —<br />
І в мріях ввижалась їм казка ясна,<br />
Де квіти не в’януть, де вічна весна…</p>

<div>




</div>

<p>Так марили айстри в саду восени,<br />
Так марили айстри і ждали весни…<br />
А ранок стрівав їх холодним дощем,<br />
І плакав десь вітер в саду за кущем…</p>
<p>І вгледіли айстри, що вколо — тюрма…<br />
І вгледіли айстри, що жити дарма, —<br />
Схилились і вмерли… І тут, як на сміх,<br />
Засяяло сонце над трупами їх!..</p>
<p><em>1905</em></p>

<div></div>